༄༅། །ཚད་མའི་གཞུང་དོན་འབྱེད་པའི་བསྡུས་གྲྭའི་རྣམ་གཞག་


རིགས་ལམ་འཕྲུལ་གྱི་ལྡེ་མིག་ཅེས་བྱ་བ་ལས་


རིགས་ལམ་ཆུང་ངུའི་རྣམ་པར་


བཤད་པ་བཞུགས་སོ། །



༄༅། །བླ་མ་དང་མགོན་པོ་འཇམ་དཔལ་དབྱངས་ལ་ཕྱག་འཚལ་ལོ། །ཡང་དག་དོན་གཟིགས་སྟོན་པ་ཚད་མ་དེས། །ལེགས་གསུངས་རིགས་ལམ་ཚད་མས་གསལ་མཛད་པའི། །བདག་ཉིད་ཆེན་པོ་ཕྱོགས་གླང་ཆོས་གྲགས་སོགས། །སྔོན་བྱོན་འཕགས་བོད་མཁས་གྲུབ་རྣམས་ལ་འདུད། །འདིར་རིགས་པའི་ལམ་གྱི་སྒོ་འབྱེད་བསྡུས་གྲྭའི་རྣམ་གཞག་བཤད་པ་ལ། རིགས་ལམ་ཆུང་ངུའི་རྣམ་གཞག་བཤད་པ། རིགས་ལམ་འབྲིང་གི་རྣམ་གཞག་བཤད་པ། རིགས་ལམ་ཆེན་པོའི་རྣམ་གཞག་བཤད་པ་དང་གསུམ།





དང་པོ་རིགས་ལམ་ཆུང་ངུའི་ནང་ཚན་ཁ་དོག་དཀར་དམར་སོགས་ཀྱི་རྣམ་གཞག་བཤད་པ་ལ།


			དགག་བཞག་སྤོང་གསུམ་ལས། དང་པོ་ནི།

			ཁ་ཅིག་ན་རེ། ཁ་དོག་ཡིན་ན་དམར་པོ་ཡིན་པས་ཁྱབ་ཟེར་ན། ཆོས་དུང་དཀར་པོའི་ཁ་དོག་ཆོས་ཅན། དམར་པོ་ཡིན་པར་ཐལ། ཁ་དོག་ཡིན་པའི་ཕྱིར། ཁྱབ་པ་ཁས། མ་གྲུབ་ན། ཆོས་དུང་དཀར་པོའི་ཁ་དོག་ཆོས་ཅན། ཁ་དོག་ཡིན་པར་ཐལ། དཀར་པོ་ཡིན་པའི་ཕྱིར། མ་གྲུབ་ན། ཆོས་དུང་དཀར་པོའི་ཁ་དོག་ཆོས་ཅན། དཀར་པོ་ཡིན་པར་ཐལ། ཆོས་དུང་དཀར་པོའི་ཁ་དོག་དང་གཅིག་ཡིན་པའི་ཕྱིར། རྩ་བར་འདོད་ན། ཆོས་དུང་དཀར་པོའི་ཁ་དོག་ཆོས་ཅན། དམར་པོ་མ་ཡིན་པར་ཐལ། དཀར་པོ་ཡིན་པའི་ཕྱིར། མ་ཁྱབ་ན་ཁྱབ་པ་ཡོད་པར་ཐལ། དཀར་པོ་དང་དམར་པོ་གཉིས་ཀྱི་གཞི་མཐུན་མེད་པའི་ཕྱིར་ཏེ། དེ་གཉིས་འགལ་བ་ཡིན་པའི་ཕྱིར།

			ཁ་ཅིག་ན་རེ། ཁ་དོག་ཡིན་ན་དཀར་པོ་ཡིན་པས་ཁྱབ་ཟེར་ན། སངས་རྒྱས་ཚེ་དཔག་མེད་ཀྱི་ཁ་དོག་ཆོས་ཅན། དཀར་པོ་ཡིན་པར་ཐལ། ཁ་དོག་ཡིན་པའི་ཕྱིར། ཁྱབ་པ་ཁས། མ་གྲུབ་ན། སངས་རྒྱས་ཚེ་དཔག་མེད་ཀྱི་ཁ་དོག་ཆོས་ཅན། ཁ་དོག་ཡིན་པར་ཐལ། མདོག་ཏུ་རུང་བ་ཡིན་པའི་ཕྱིར། མ་ཁྱབ་ན། དེ་ལ་ཁྱབ་པ་ཡོད་པར་ཐལ། མདོག་ཏུ་རུང་བ་ཁ་དོག་གི་མཚན་ཉིད་ཡིན་པའི་ཕྱིར། རྩ་བར་འདོད་ན། སངས་རྒྱས་ཚེ་དཔག་མེད་ཀྱི་ཁ་དོག་ཆོས་ཅན། དཀར་པོ་མ་ཡིན་པར་ཐལ། དམར་པོ་ཡིན་པའི་ཕྱིར། མ་གྲུབ་ན། སངས་རྒྱས་ཚེ་དཔག་མེད་ཀྱི་ཁ་དོག་ཆོས་ཅན། དམར་པོ་ཡིན་པར་ཐལ། སངས་རྒྱས་ཚེ་དཔག་མེད་ཀྱི་ཁ་དོག་གི་ལྡོག་པ་ཡིན་པའི་ཕྱིར། མ་གྲུབ་ན། སངས་རྒྱས་ཚེ་དཔག་མེད་ཀྱི་ཁ་དོག་ཆོས་ཅན། ཁྱོད་ཁྱོད་ཀྱི་ལྡོག་པ་ཡིན་པར་ཐལ། ཁྱོད་གཞི་གྲུབ་པའི་ཕྱིར།

			ཁ་ཅིག་ན་རེ། ཁ་དོག་ཡིན་ན། སེར་པོ་ཡིན་པས་ཁྱབ་ཟེར་ན། ཨིནྡྲ་ནི་ལའི་ཁ་དོག་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། རྩ་བའི་ཁ་དོག་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། སྔོ་སེར་དཀར་དམར་བཞི་པོ་གང་རུང་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། སེར་པོ་མ་ཡིན་པར་ཐལ། སྔོན་པོ་ཡིན་པའི་ཕྱིར། ཁྱབ་སྟེ། སྔོ་སེར་གཉིས་འགལ་བ་ཡིན་པའི་ཕྱིར།

			ཁ་ཅིག་ན་རེ། ཁ་དོག་ཡིན་ན། སྔོན་པོ་ཡིན་པས་ཁྱབ་ཟེར་ན། གསེར་བཙོ་མའི་ཁ་དོག་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། ཁ་དོག་གི་བྱེ་བྲག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། སྔོན་པོ་མ་ཡིན་པར་ཐལ། སེར་པོ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། གསེར་བཙོ་མའི་ཁ་དོག་ཡིན་པའི་ཕྱིར། མ་གྲུབ་ན། གསེར་བཙོ་མའི་ཁ་དོག་གསེར་བཙོ་མའི་ཁ་དོག་ཡིན་པར་ཐལ། གསེར་བཙོ་མའི་ཁ་དོག་ཡོད་པའི་ཕྱིར། ཁ་ཅིག་ན་རེ།

			ཁ་དོག་ཡིན་ན། རྩ་བའི་ཁ་དོག་ཡིན་པས་ཁྱབ་ཟེར་ན། དོན་ཡོད་གྲུབ་པ་ལྗང་ཁུའི་ཁ་དོག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཆོས་ཅན་དེ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། རྩ་བའི་ཁ་དོག་མ་ཡིན་པར་ཐལ། ཡན་ལག་གི་ཁ་དོག་ཡིན་པའི་ཕྱིར། དེར་ཐལ། སྔོ་སེར་གཉིས་ཀྱི་ཡན་ལག་གི་ཁ་དོག་ཡིན་པའི་ཕྱིར། དེར་ཐལ། ལྗང་ཁུ་ཡིན་པའི་ཕྱིར་ཏེ། སྔོ་སེར་འདྲེས་པའི་ཁ་དོག་ཡིན་པའི་ཕྱིར། ཁྱབ་སྟེ། སྔོ་སེར་འདྲེས་པ་ལས་ལྗང་ཁུ། དམར་སེར་འདྲེས་པ་ལས་ལི་ཁྲི། དམར་སྔོན་འདྲེས་པ་ལས་ནག་པོར་འཇོག་པའི་ཕྱིར།

			ཁ་ཅིག་ན་རེ། ཡན་ལག་གི་ཁ་དོག་ཡིན་ན། ཡན་ལག་གི་ཁ་དོག་བརྒྱད་པོ་གང་རུང་ཡིན་པས་ཁྱབ་ཟེར་ན། འཇམ་དབྱངས་དམར་སེར་གྱི་ཁ་དོག་ཆོས་ཅན། ཡན་ལག་གི་ཁ་དོག་བརྒྱད་པོ་གང་རུང་ཡིན་པར་ཐལ། ཡན་ལག་གི་ཁ་དོག་ཡིན་པའི་ཕྱིར། ཁྱབ་པ་ཁས། མ་གྲུབ་ན། འཇམ་དབྱངས་དམར་སེར་གྱི་ཁ་དོག་ཆོས་ཅན། ཡན་ལག་གི་ཁ་དོག་ཡིན་པར་ཐལ། དམར་སེར་གཉིས་ཀྱི་ཡན་ལག་གི་ཁ་དོག་ཡིན་པའི་ཕྱིར། རྩ་བར་འདོད་ན། འཇམ་དབྱངས་དམར་སེར་གྱི་ཁ་དོག་ཆོས་ཅན། ཡན་ལག་གི་ཁ་དོག་བརྒྱད་པོ་གང་རུང་མ་ཡིན་པར་ཐལ། སྤྲིན་དང་དུ་བ། རྡུལ་དང་ཁུག་སྣའི་ཁ་དོག་བཞི་པོ་གང་རུང་མ་ཡིན་པ་གང་ཞིག །སྣང་བ་དང་མུན་པ། གྲིབ་མ་དང་ཉི་མའི་འོད་ཟེར་གྱི་ཁ་དོག་བཞི་པོ་གང་རུང་ཡང་མ་ཡིན་པའི་ཕྱིར། རྟགས་རེ་རེ་ནས་གྲུབ་སྟེ། འཇམ་དབྱངས་དམར་སེར་གྱི་ཁ་དོག་དང་གཅིག་ཡིན་པའི་ཕྱིར།

			ཁ་ཅིག་ན་རེ། གཟུགས་ཡིན་ན། དབྱིབས་ཀྱི་གཟུགས་ཡིན་པས་ཁྱབ་ཟེར་ན། ཁ་དོག་གི་གཟུགས་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། བེམ་པོ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྡུལ་དུ་གྲུབ་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དབྱིབས་ཀྱི་གཟུགས་མ་ཡིན་པར་ཐལ། ཁ་དོག་གི་གཟུགས་དང་གཅིག་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། ཁྱོད་ཡོད་པ་ཡིན་པའི་ཕྱིར། ཁ་ཅིག་ན་རེ། གཟུགས་ཡིན་ན། ཁ་དོག་གི་གཟུགས་ཡིན་པས་ཁྱབ་ཟེར་ན། ཟླུམ་པོའི་གཟུགས་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། གཟུགས་ཀྱི་སྐྱེ་མཆེད་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། མིག་ཤེས་ཀྱི་གཟུང་བྱ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁ་དོག་གི་གཟུགས་མ་ཡིན་པར་ཐལ། ཁ་དོག་མ་ཡིན་པའི་ཕྱིར། ཁྱབ་སྟེ། ཁ་དོག་གི་གཟུགས་དང༌། ཁ་དོག་དོན་གཅིག །དབྱིབས་ཀྱི་གཟུགས་དང༌། དབྱིབས་གཉིས་དོན་གཅིག་ཡིན་པའི་ཕྱིར།

			རང་གི་ལུགས་ལ། གཟུགས་ཀྱི་མཚན་ཉིད་ཡོད་དེ། གཟུགས་རུང་དེ་དེ་ཡིན་པའི་ཕྱིར། གཟུགས་དང་བེམ་པོ་གཉིས་དོན་གཅིག །གཟུགས་ལ་དབྱེ་ན། གཟུགས་ཀྱི་སྐྱེ་མཆེད་དང༌། སྒྲའི་སྐྱེ་མཆེད་དང༌། དྲིའི་སྐྱེ་མཆེད་དང༌། རོའི་སྐྱེ་མཆེད་དང༌། རེག་བྱའི་སྐྱེ་མཆེད་དང་ལྔ་ཡོད། གཟུགས་ཀྱི་སྐྱེ་མཆེད་ཀྱི་མཚན་ཉིད་ཡོད་དེ། མིག་ཤེས་ཀྱི་གཟུང་བྱ་དེ་དེ་ཡིན་པའི་ཕྱིར། གཟུགས་ཀྱི་སྐྱེ་མཆེད་ལ་དབྱེ་ན་གཉིས་ཡོད་དེ། དབྱིབས་དང་ཁ་དོག་གཉིས་ཡོད་པའི་ཕྱིར། དབྱིབས་ཀྱི་མཚན་ཉིད་ཡོད་དེ། དབྱིབས་སུ་བསྟན་དུ་རུང་བ་དེ་དེ་ཡིན་པའི་ཕྱིར། དེ་ལ་དབྱེ་ན་བརྒྱད་ཡོད་དེ། རིང་བ་དང་ཐུང་བ། མཐོ་བ་དང་དམའ་བ། ལྷམ་པ་དང་ཟླུམ་པོ། ཕྱ་ལེ་བ་དང་ཕྱ་ལེ་བ་མ་ཡིན་པའི་གཟུགས་དང་བཅས་པ་བརྒྱད་ཡོད་པའི་ཕྱིར། ལྷམ་པ་ནི་གྲུ་བཞི། ཟླུམ་པོ་ནི་གོར་མོའམ་ཧྲིལ་པོ། ཕྱ་ལེ་བ་ནི་ངོས་མཉམ་པའི་དབྱིབས་ལྟ་བུ་ལ་བྱེད་རིགས་པའི་ཕྱིར།

			མདོག་ཏུ་བསྟན་དུ་རུང་བ། ཁ་དོག་གི་མཚན་ཉིད། ཁ་དོག་ལ་དབྱེ་ན་གཉིས་ཡོད་དེ། རྩ་བའི་ཁ་དོག་དང༌། ཡན་ལག་གི་ཁ་དོག་གཉིས་ཡོད་པའི་ཕྱིར། རྩ་བའི་ཁ་དོག་ལ་དབྱེ་ན་བཞི་ཡོད་དེ། སྔོ་སེར་དཀར་དམར་བཞི་ཡོད་པའི་ཕྱིར། ཡན་ལག་གི་ཁ་དོག་ལ་དབྱེ་ན་བརྒྱད་ཡོད་དེ། དེར་གྱུར་པའི་སྤྲིན་དང་དུ་བ། རྡུལ་དང་ཁུག་སྣ། སྣང་བ་དང་མུན་པ། གྲིབ་མ་དང་ཉི་མའི་འོད་ཟེར་གྱི་ཁ་དོག་དང་བརྒྱད་ཡོད་པའི་ཕྱིར། སྒྲའི་སྐྱེ་མཆེད་ཀྱི་མཚན་ཉིད་ཡོད་དེ། རྣ་ཤེས་ཀྱི་ཉན་བྱ་དེ་དེ་ཡིན་པའི་ཕྱིར། སྒྲ་ལ་དབྱེ་ན་གཉིས་ཡོད་དེ། ཟིན་པའི་འབྱུང་བ་ལས་གྱུར་པའི་སྒྲ་དང༌། མ་ཟིན་པའི་འབྱུང་བ་ལས་གྱུར་པའི་སྒྲ་གཉིས་ཡོད་པའི་ཕྱིར། དྲིའི་སྐྱེ་མཆེད་ཀྱི་མཚན་ཉིད་ཡོད་དེ། སྣ་ཤེས་ཀྱི་མྱོང་བྱ་དེ་དེ་ཡིན་པའི་ཕྱིར། དྲི་ལ་དབྱེ་ན་གཉིས་ཡོད་དེ། ལྷན་སྐྱེས་ཀྱི་དྲི་དང་སྦྱར་བྱུང་གི་དྲི་གཉིས་ཡོད་པའི་ཕྱིར། རོའི་སྐྱེ་མཆེད་ཀྱི་མཚན་ཉིད་ཡོད་དེ། ལྕེ་ཤེས་ཀྱི་མྱོང་བྱ་དེ་དེ་ཡིན་པའི་ཕྱིར། རོ་ལ་དབྱེ་ན་དྲུག་ཡོད་དེ། མངར་བ་དང་སྐྱུར་བ། ཁ་བ་དང་བསྐ་བ། ཚ་བ་དང་ལན་ཚ་བ་སྟེ་དྲུག་ཡོད་པའི་ཕྱིར། རེག་བྱའི་སྐྱེ་མཆེད་ཀྱི་མཚན་ཉིད་ཡོད་དེ། ལུས་ཤེས་ཀྱི་མྱོང་བྱ་དེ་དེ་ཡིན་པའི་ཕྱིར།

			རེག་བྱ་ལ་དབྱེ་ན་གཉིས་ཡོད་དེ། འབྱུང་བར་གྱུར་པའི་རེག་བྱ་དང༌། འབྱུང་འགྱུར་གྱི་རེག་བྱ་གཉིས་ཡོད་པའི་ཕྱིར། འབྱུང་བར་གྱུར་པའི་རེག་བྱ་ལ་དབྱེ་ན་བཞི་ཡོད་དེ། ས་ཆུ་མེ་རླུང་བཞི་པོ་དེ་དེ་ཡིན་པའི་ཕྱིར། སའི་མཚན་ཉིད་ཡོད་དེ། སྲ་ཞིང་འཐས་པ་དེ་དེ་ཡིན་པའི་ཕྱིར། ཆུའི་མཚན་ཉིད་ཡོད་དེ། བརླན་ཞིང་གཤེར་བ་དེ་དེ་ཡིན་པའི་ཕྱིར། མེའི་མཚན་ཉིད་ཡོད་དེ། ཚ་ཞིང་སྲེག་པ་དེ་དེ་ཡིན་པའི་ཕྱིར། རླུང་གི་མཚན་ཉིད་ཡོད་དེ། ཡང་ཞིང་གཡོ་བ་དེ་དེ་ཡིན་པའི་ཕྱིར། འབྱུང་འགྱུར་གྱི་རེག་བྱ་ལ་དབྱེ་ན་བདུན་ཡོད་དེ། དེར་གྱུར་པའི་འཇམ་པ་དང་རྩུབ་པ། ལྕི་བ་དང་ཡང་བ། གྲང་བ་དང་བཀྲེས་པ། སྐོམ་པ་དང་བདུན་པོ་དེ་དེ་ཡིན་པའི་ཕྱིར།

			རྩོད་པ་སྤོང་བ་ལ། ཁ་ཅིག་ན་རེ། ཆོས་དུང་དཀར་པོ་ཆོས་ཅན། ཁ་དོག་ཡིན་པར་ཐལ། དཀར་པོ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཆོས་དུང་དཀར་པོ་ཡིན་པའི་ཕྱིར་ན། འགལ་ཁྱབ་ལ་འབུད། འོ་ན་ཁོ་རང་ལ། རྟ་དཀར་པོ་ཆོས་ཅན། དཀར་པོ་ཡིན་པར་ཐལ། རྟ་དཀར་པོ་ཡིན་པའི་ཕྱིར། ཁྱབ་པ་འགྲིག །འདོད་མི་ནུས་ཏེ། བེམ་པོ་མ་ཡིན་པའི་ཕྱིར་ཏེ། གང་ཟག་ཡིན་པའི་ཕྱིར་ཏེ། རྟ་ཡིན་པའི་ཕྱིར། གཞན་ཡང༌། ཆོས་དུང་དཀར་པོ་ཆོས་ཅན། ཁ་དོག་ཡིན་པར་ཐལ། དཀར་པོ་ཡིན་པའི་ཕྱིར། རྟགས་ཁས། འདོད་ན། དེ་ཆོས་ཅན། ཁ་དོག་མ་ཡིན་པར་ཐལ། འབྱུང་འགྱུར་མ་ཡིན་པའི་ཕྱིར། དེར་ཐལ། འབྱུང་བ་ཡིན་པའི་ཕྱིར་ཏེ། ཆོས་དུང་ཡིན་པའི་ཕྱིར།

			ཡང་ཁོ་ན་རེ། རླུང་ཆོས་ཅན། འབྱུང་འགྱུར་ཡིན་པར་ཐལ། འབྱུང་འགྱུར་གྱི་རེག་བྱ་བདུན་པོ་གང་རུང་ཡིན་པའི་ཕྱིར། མ་གྲུབ་ན། རླུང་ཆོས་ཅན། འབྱུང་འགྱུར་གྱི་རེག་བྱ་བདུན་པོ་གང་རུང་ཡིན་པར་ཐལ། ཡང་བའི་རེག་བྱ་ཡིན་པའི་ཕྱིར། དེར་ཐལ། ཡང་བ་དང་རེག་བྱ་གཉིས་ཀ་ཡིན་པའི་ཕྱིར་ཟེར་ན་མ་ཁྱབ། དེ་བཞིན་དུ་ས་ཆུ་མེ་ལ་ཡང་རིགས་འགྲེའོ། །

			ཁོ་ན་རེ། ཤེས་བྱ་ཆོས་ཅན། དབྱིབས་ཡིན་པར་ཐལ། ཕྱ་ལེ་བ་དང་ཕྱ་ལེ་བ་མ་ཡིན་པ་གཉིས་པོ་གང་རུང་ཡིན་པའི་ཕྱིར་ན་མ་ཁྱབ། མ་གྲུབ་ན། ཤེས་བྱ་ཆོས་ཅན། ཕྱ་ལེ་བ་དང་ཕྱ་ལེ་བ་མ་ཡིན་པ་གཉིས་པོ་གང་རུང་ཡིན་པར་ཐལ། ཕྱ་ལེ་བ་མ་ཡིན་པ་ཡིན་པའི་ཕྱིར། མ་གྲུབ་ན། ཤེས་བྱ་ཆོས་ཅན། ཕྱ་ལེ་བ་མ་ཡིན་པ་ཡིན་པར་ཐལ། ཕྱ་ལེ་བ་མ་ཡིན་པའི་ཕྱིར། རྩ་བར་འདོད་ན། ཤེས་བྱ་ཆོས་ཅན། དབྱིབས་མ་ཡིན་པར་ཐལ། རྟག་པ་ཡིན་པའི་ཕྱིར་རོ། །





གཉིས་པ་གཞི་གྲུབ་ཀྱི་རྣམ་གཞག་བཤད་པ་ལ།


			དགག་བཞག་སྤོང་གསུམ་ལས། དང་པོ་ལ། ཁ་ཅིག་ན་རེ། གཞི་གྲུབ་ན། རྟག་པ་ཡིན་པས་ཁྱབ་ཟེར་ན། བུམ་པ་ཆོས་ཅན། རྟག་པ་ཡིན་པར་ཐལ། གཞི་གྲུབ་པའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། ཚད་མས་གྲུབ་པ་ཡིན་པའི་ཕྱིར། ཁྱབ་སྟེ། ཚད་མས་གྲུབ་པ། གཞི་གྲུབ་ཀྱི་མཚན་ཉིད་ཡིན་པའི་ཕྱིར། རྩ་བར་འདོད་ན། བུམ་པ་ཆོས་ཅན། རྟག་པ་མ་ཡིན་པར་ཐལ། མི་རྟག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། སྐད་ཅིག་མ་ཡིན་པའི་ཕྱིར། ཁྱབ་སྟེ། སྐད་ཅིག་མ། མི་རྟག་པའི་མཚན་ཉིད་ཡིན་པའི་ཕྱིར། དེར་ཐལ། དོན་བྱེད་ནུས་པ། དངོས་པོའི་མཚན་ཉིད། འཇིག་པ། འདུས་བྱས་ཀྱི་མཚན་ཉིད། སྐྱེས་པ། བྱས་པའི་མཚན་ཉིད་ཡིན་པའི་ཕྱིར།

			ཁ་ཅིག་ན་རེ། ཡོད་པ་ཡིན་ན། དངོས་པོ་ཡིན་པས་ཁྱབ་ཟེར་ན། འདུས་མ་བྱས་ཀྱི་ནམ་མཁའ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། ཚད་མས་དམིགས་པ་ཡིན་པའི་ཕྱིར། མ་ཁྱབ་ན། དེ་ལ་ཁྱབ་པ་ཡོད་པར་ཐལ། ཚད་མས་དམིགས་པ། ཡོད་པའི་མཚན་ཉིད་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དངོས་པོ་མ་ཡིན་པར་ཐལ། དངོས་མེད་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དོན་བྱེད་ནུས་སྟོང་ཡིན་པའི་ཕྱིར། ཁྱབ་སྟེ། དོན་བྱེད་ནུས་སྟོང་དངོས་མེད་ཀྱི་མཚན་ཉིད། མི་འཇིག་པ་འདུས་མ་བྱས་ཀྱི་མཚན་ཉིད། མ་སྐྱེས་པ། མ་བྱས་པའི་མཚན་ཉིད་ཡིན་པའི་ཕྱིར།

			ཁ་ཅིག་ན་རེ། ཤེས་བྱ་ཡིན་ན། ཡིན་པ་སྲིད་པའི་ཤེས་བྱ་ཡིན་པས་ཁྱབ་ཟེར་ན། ཀ་བུམ་གཉིས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཡོད་པ་ཡིན་པའི་ཕྱིར། ཁྱབ་སྟེ། ཤེས་བྱ། ཡོད་པ། གཞལ་བྱ། གཞི་གྲུབ་རྣམས་དོན་གཅིག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཡིན་པ་སྲིད་པའི་ཤེས་བྱ་མ་ཡིན་པར་ཐལ། ཡིན་པ་མི་སྲིད་པའི་ཤེས་བྱ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཤེས་བྱ་ཡིན་པ་གང་ཞིག །ཁྱོད་ཀྱི་ཡིན་པ་མེད་པའི་ཕྱིར། གཉིས་པ་སླ། དང་པོ་མ་གྲུབ་ན། དེ་ཆོས་ཅན། ཤེས་བྱ་ཡིན་པར་ཐལ། གཅིག་དང་ཐ་དད་གང་རུང་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཐ་དད་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཕན་ཚུན་ཐ་དད་ཡིན་པའི་ཕྱིར། མ་གྲུབ་ན། ཀ་བུམ་གཉིས་ཕན་ཚུན་ཐ་དད་ཡིན་པར་ཐལ། ཀ་བ་བུམ་པ་དང་ཐ་དད། བུམ་པ་ཀ་བ་དང་ཐ་དད་ཡིན་པའི་ཕྱིར། དང་པོ་མ་གྲུབ་ན། ཀ་བ་ཆོས་ཅན། བུམ་པ་དང་ཐ་དད་ཡིན་པར་ཐལ། ཡོད་པ་གང་ཞིག་བུམ་པ་དང་གཅིག་མ་ཡིན་པའི་ཕྱིར།

			ཁ་ཅིག་ན་རེ། ཡོད་པ་ཡིན་ན། ཡིན་པ་མི་སྲིད་པའི་ཡོད་པ་ཡིན་པས་ཁྱབ་ཟེར་ན། དངོས་པོ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། རྟག་དངོས་གང་རུང་ཡིན་པའི་ཕྱིར་ཏེ། དངོས་པོ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཡིན་པ་མི་སྲིད་པའི་ཡོད་པ་མ་ཡིན་པར་ཐལ། ཡིན་པ་སྲིད་པའི་ཡོད་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཡོད་པ་གང་ཞིག་བེམ་ཤེས་ལྡན་མིན་འདུ་བྱེད་གསུམ་ཁྱོད་ཡིན་པའི་ཕྱིར། ཕྱི་མ་མ་གྲུབ་ན། བེམ་ཤེས་ལྡན་མིན་འདུ་བྱེད་གསུམ་ཆོས་ཅན། དངོས་པོ་ཡིན་པར་ཐལ། ཡོད་པ་གང་ཞིག །རྟག་པ་མ་ཡིན་པའི་ཕྱིར།

			ཁ་ཅིག་ན་རེ། དངོས་པོ་མ་ཡིན་ན། རྟག་པ་ཡིན་པས་ཁྱབ་ཟེར་ན། རི་བོང་རྭ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། རྟག་དངོས་གང་རུང་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཡོད་པ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། མེད་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཚད་མས་མ་གྲུབ་པའི་ཕྱིར། རྩ་བར་འདོད་ན། དེ་ཆོས་ཅན། རྟག་པ་མ་ཡིན་པར་ཐལ། ཡོད་པ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱི་ངོ་བོ་མེད་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རང་གི་ངོ་བོ་འཛིན་པ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཆོས་མ་ཡིན་པའི་ཕྱིར། ཁྱབ་སྟེ། རང་གི་ངོ་བོ་འཛིན་པ། ཆོས་ཀྱི་མཚན་ཉིད་ཡིན་པའི་ཕྱིར།

			ཁ་ཅིག་ན་རེ། ཆོས་ཡིན་ན། དགག་གཞི་ཅན་གྱི་ཆོས་མ་ཡིན་པས་ཁྱབ་ཟེར་ན། བུམ་པ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། འདུས་བྱས་ཀྱི་ཆོས་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དོན་བྱེད་ནུས་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པ་ཡིན་པའི་ཕྱིར། དེར་ཐལ། བུམ་པ་ཡིན་པའི་ཕྱིར། ཁྱབ་སྟེ། དེ་བུམ་པའི་མཚན་ཉིད་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དགག་གཞི་ཅན་གྱི་ཆོས་ཡིན་པར་ཐལ། ཁྱོད་ཀྱི་དགག་གཞི་ཡོད་པ་གང་ཞིག །ཁྱོད་ཆོས་ཡིན་པའི་ཕྱིར། གཉིས་པ་སླ། དང་པོ་མ་གྲུབ་ན། བུམ་པའི་དགག་གཞི་ཡོད་པར་ཐལ། བུམ་པ་མེད་པའི་ས་ཕྱོགས་ཡོད་པའི་ཕྱིར། མ་གྲུབ་ན། དེར་ཐལ། བདག་མེད་ཡིན་ན། བུམ་པ་ཡོད་པས་མ་ཁྱབ་པའི་ཕྱིར།

			ཁ་ཅིག་ན་རེ། རང་མཚན་ཡིན་ན། ཤེས་པ་ཡིན་པས་ཁྱབ་ཟེར་ན། བེམ་ཤེས་གཉིས་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། མངོན་སུམ་གྱི་སྣང་ངོར་གྲུབ་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། མངོན་སུམ་གྱི་སྣང་ཡུལ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོ་ཡིན་པའི་ཕྱིར། ཁྱབ་སྟེ། མངོན་སུམ་གྱི་སྣང་ཡུལ་དང༌། དངོས་པོ་དོན་གཅིག །རྟོག་པའི་སྣང་ཡུལ་དང༌། རྟག་པ་དོན་གཅིག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཤེས་པ་མ་ཡིན་པར་ཐལ། ལྡན་མིན་འདུ་བྱེད་ཡིན་པའི་ཕྱིར། ཁྱབ་སྟེ། བེམ་ཤེས་ལྡན་མིན་འདུ་བྱེད་གསུམ་པོ་ནང་ཕན་ཚུན་འགལ་བ་ཁོ་ན་ཡིན་པའི་ཕྱིར།

			ཁ་ཅིག་ན་རེ། ལྐོག་གྱུར་ཡིན་ན། སྤྱི་མཚན་ཡིན་པས་ཁྱབ་ཟེར་ན། གསེར་བུམ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། རང་འཛིན་རྟོག་པས་ལྐོག་ཏུ་གྱུར་པའི་ཚུལ་གྱིས་རྟོགས་པར་བྱ་བ་ཡིན་པའི་ཕྱིར། ཁྱབ་སྟེ། དེ་དེའི་མཚན་ཉིད་ཡིན་པའི་ཕྱིར། གོང་དུ་མ་གྲུབ་ན། དེ་ཆོས་ཅན། རང་འཛིན་རྟོག་པས་ལྐོག་ཏུ་གྱུར་པའི་ཚུལ་གྱིས་རྟོགས་པར་བྱ་བ་ཡིན་པར་ཐལ། རང་འཛིན་རྟོག་པའི་གཞལ་བྱ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། གཞི་གྲུབ་པའི་ཕྱིར། རྩ་བར་འདོད་ན། དེ་ཆོས་ཅན། སྤྱི་མཚན་མ་ཡིན་པར་ཐལ། རང་མཚན་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོ་ཡིན་པའི་ཕྱིར། ཁྱབ་སྟེ། དངོས་པོ། རང་མཚན། དོན་དམ་བདེན་པ་རྣམས་དོན་གཅིག །རྟག་པ། སྤྱི་མཚན། ཀུན་རྫོབ་བདེན་པ་རྣམས་དོན་གཅིག་ཡིན་པའི་ཕྱིར།

			ཁ་ཅིག་ན་རེ། མངོན་གྱུར་ཡིན་ན། ལྐོག་གྱུར་མ་ཡིན་པས་ཁྱབ་ཟེར་ན། ཀ་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། མངོན་སུམ་གྱི་ཚད་མས་དངོས་སུ་རྟོགས་པར་བྱ་བ་ཡིན་པའི་ཕྱིར། ཁྱབ་སྟེ། མངོན་སུམ་གྱི་ཚད་མས་དངོས་སུ་རྟོགས་པར་བྱ་བ། མངོན་གྱུར་གྱི་མཚན་ཉིད་ཡིན་པའི་ཕྱིར། གོང་དུ་མ་གྲུབ་ན། དེ་ཆོས་ཅན། མངོན་སུམ་གྱི་ཚད་མས་དངོས་སུ་རྟོགས་པར་བྱ་བ་ཡིན་པར་ཐལ། དངོས་པོ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ལྐོག་གྱུར་ཡིན་པར་ཐལ། རང་འཛིན་རྟོག་པས་ལྐོག་ཏུ་གྱུར་པའི་ཚུལ་གྱིས་རྟོགས་པར་བྱ་བ་ཡིན་པའི་ཕྱིར། རྟགས་བསྒྲུབས་ཟིན།

			གཉིས་པ་རང་གི་ལུགས་ལ། གཞི་གྲུབ་ཀྱི་མཚན་ཉིད་ཡོད་དེ། ཚད་མས་གྲུབ་པ་དེ་དེ་ཡིན་པའི་ཕྱིར། གཞི་གྲུབ་ལ་དབྱེ་ན་གཉིས་ཡོད་དེ། རྟག་པ་དང༌། དངོས་པོ་གཉིས་ཡོད་པའི་ཕྱིར། རྟག་པའི་མཚན་ཉིད་ཡོད་དེ། ཆོས་དང་སྐད་ཅིག་མ་མ་ཡིན་པའི་གཞི་མཐུན་པ་དེ། རྟག་པའི་མཚན་ཉིད་ཡིན་པའི་ཕྱིར། རྟག་པ་ལ་དབྱེ་ན་གཉིས་ཡོད་དེ། ཡིན་པ་སྲིད་པའི་རྟག་པ་དང༌། ཡིན་པ་མི་སྲིད་པའི་རྟག་པ་གཉིས་ཡོད་པའི་ཕྱིར། ཡིན་པ་སྲིད་པའི་རྟག་པ་བཞག་ཏུ་ཡོད་དེ། ཤེས་བྱ་དེ་དེ་ཡིན་པའི་ཕྱིར། ཡིན་པ་མི་སྲིད་པའི་རྟག་པ་བཞག་ཏུ་ཡོད་དེ། རྟག་དངོས་གཉིས་དེ་ཡིན་པའི་ཕྱིར། དངོས་པོའི་མཚན་ཉིད་ཡོད་དེ། དོན་བྱེད་ནུས་པ་དེ་དེ་ཡིན་པའི་ཕྱིར།

			དངོས་པོ་ལ་དབྱེ་ན་གསུམ་ཡོད་དེ། བེམ་ཤེས་ལྡན་མིན་འདུ་བྱེད་གསུམ་ཡོད་པའི་ཕྱིར། བེམ་པོའི་མཚན་ཉིད་ཡོད་དེ། རྡུལ་དུ་གྲུབ་པ་དེ་དེ་ཡིན་པའི་ཕྱིར། བེམ་པོ་ལ་དབྱེ་ན་གཉིས་ཡོད་དེ། ཕྱིའི་བེམ་པོ་དང༌། ནང་གི་བེམ་པོ་གཉིས་ཡོད་པའི་ཕྱིར། ཕྱིའི་བེམ་པོའི་མཚན་ཉིད་ཡོད་དེ། སྐྱེས་བུའི་རྒྱུད་1ཀྱིས་མ་བསྡུས་པའི་རྡུལ་དུ་གྲུབ་པ་དེ་དེ་ཡིན་པའི་ཕྱིར། མཚན་གཞི་ཡོད་དེ། བུམ་པ། ཀ་བ། ས་ཆུ་མེ་རླུང་བཞི་པོ་དེ་དེ་ཡིན་པའི་ཕྱིར། ནང་གི་བེམ་པོའི་མཚན་ཉིད་ཡོད་དེ། སྐྱེས་བུའི་རྒྱུད་2 ཀྱིས་བསྡུས་པའི་རྡུལ་དུ་གྲུབ་པ་དེ་དེ་ཡིན་པའི་ཕྱིར། མཚན་གཞི་ཡོད་དེ། ཟག་བཅས་ཉེར་ལེན་གྱི་གཟུགས་ཕུང་དེ་དེ་ཡིན་པའི་ཕྱིར། ཤེས་པའི་མཚན་ཉིད་ཡོད་དེ། གསལ་ཞིང་རིག་པ་དེ་དེ་ཡིན་པའི་ཕྱིར། མཚན་གཞི་ཡོད་དེ། མིག་ཤེས་དེ་དེ་ཡིན་པའི་ཕྱིར། ལྡན་མིན་འདུ་བྱེད་ཀྱི་མཚན་ཉིད་ཡོད་དེ། བེམ་ཤེས་གང་རུང་མ་ཡིན་པའི་འདུས་བྱས་དེ་དེ་ཡིན་པའི་ཕྱིར། མཚན་གཞི་ཡོད་དེ། དངོས་པོ་དང༌། མི་རྟག་པ་དང༌། རྟ་དང་བ་གླང་སོགས་གང་ཟག་རྣམས་དེ་ཡིན་པའི་ཕྱིར།

			ཡང་གཞི་གྲུབ་ལ་དབྱེ་ན། གཉིས་ཡོད་དེ། གཅིག་དང་ཐ་དད་གཉིས་ཡོད་པའི་ཕྱིར། གཅིག་གི་མཚན་ཉིད་ཡོད་དེ། སོ་སོ་བ་མ་ཡིན་པའི་ཆོས་དེ་དེ་ཡིན་པའི་ཕྱིར། མཚན་གཞི་ཡོད་དེ། ཤེས་བྱ། རྟག་པ། དངོས་པོ་རྣམས་རེ་རེ་ནས་དེ་ཡིན་པའི་ཕྱིར། ཐ་དད་ཀྱི་མཚན་ཉིད་ཡོད་དེ། སོ་སོ་བའི་ཆོས་དེ་དེ་ཡིན་པའི་ཕྱིར། མཚན་གཞི་ཡོད་དེ། རྟག་དངོས་གཉིས། མཚན་མཚོན་གཉིས། ཀ་བུམ་གཉིས། གསེར་བུམ་དང་ཟངས་བུམ་གཉིས་རྣམས་དེ་ཡིན་པའི་ཕྱིར། ཡང་ཤེས་བྱ་ལ་དབྱེ་ན་གཉིས་སུ་ཡོད་དེ། རང་མཚན་དང་སྤྱི་མཚན་གཉིས་ཡོད་པའི་ཕྱིར། རང་མཚན་གྱི་མཚན་ཉིད་ཡོད་དེ། སྒྲ་རྟོག་གིས་བཏགས་ཙམ་མ་ཡིན་པར་རང་གི་མཚན་ཉིད་ཀྱི་གྲུབ་པའི་ཆོས་དེ་དེ་ཡིན་པའི་ཕྱིར། སྤྱི་མཚན་གྱི་མཚན་ཉིད་ཡོད་དེ། སྒྲ་རྟོག་གིས་བཏགས་པ་ཙམ་ཡིན་གྱི་རང་མཚན་དུ་མ་གྲུབ་པ་དེ། སྤྱི་མཚན་གྱི་མཚན་ཉིད་ཡིན་པའི་ཕྱིར། དེ་བཞིན་དུ་དོན་དམ་པར་དོན་བྱེད་ནུས་པའི་ཆོས། དོན་དམ་བདེན་པའི་མཚན་ཉིད། དོན་དམ་པར་དོན་བྱེད་མི་ནུས་པའི་ཆོས། ཀུན་རྫོབ་བདེན་པའི་མཚན་ཉིད་ཡིན་ནོ། །

			རྩོད་པ་སྤོང་བ་ལ་ཁོ་ན་རེ། བློའི་ཡུལ་དུ་བྱ་རུང༌། ཤེས་བྱའི་མཚན་ཉིད་མ་ཡིན་པར་ཐལ། ཡིན་པ་སྲིད་པའི་བློའི་ཡུལ་དུ་བྱ་རུང༌། ཡིན་པ་སྲིད་པའི་ཤེས་བྱའི་མཚན་ཉིད་མ་ཡིན་པའི་ཕྱིར། ཟེར་ན་མ་ཁྱབ་སྟེ། གཞི་གྲུབ་ན་ཡིན་པ་སྲིད་པའི་བློའི་ཡུལ་དུ་བྱ་རུང་དང༌། ཡིན་པ་མི་སྲིད་པའི་བློའི་ཡུལ་དུ་བྱ་རུང་གཉིས་ཀ་ཡིན་པས་ཁྱབ་པའི་ཕྱིར་ཏེ། གཞི་གྲུབ་ན། ཡིན་པ་སྲིད་པའི་རྣམ་མཁྱེན་དང༌། ཡིན་པ་མི་སྲིད་པའི་རྣམ་མཁྱེན་གཉིས་ཀའི་གཞལ་བྱ་ཡིན་པས་ཁྱབ་པའི་ཕྱིར། ཡང་ཁོ་ན་རེ། མི་རྟག་པ་དང༌། རྟག་པའི་གཞི་མཐུན་ཡོད་པར་ཐལ། སྒྲ་མི་རྟག་པ་དང༌རྟག་པ་གཉིས་ཀ་ཡིན་པའི་ཕྱིར། དེར་ཐལ། སྒྲ་མི་རྟག་པ་ཡིན་པ་གང་ཞིག །རྟག་པ་ཡིན་པའི་ཕྱིར་ཟེར་ན། བསྡོམས་རྟགས་མ་གྲུབ་ཀྱི་ལན་འདེབས་སོ། །

			ཡང་ཁ་ཅིག །འདུས་མ་བྱས་ཀྱི་ནམ་མཁའ་ཆོས་ཅན། དོན་དམ་བདེན་པ་ཡིན་པར་ཐལ། མངོན་སུམ་གྱི་སྣང་ངོར་གྲུབ་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། མངོན་སུམ་གྱི་སྣང་ངོར་ཡོད་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། མངོན་སུམ་གྱི་ངེས་ངོར་ཡོད་པའི་ཕྱིར་ན་མ་ཁྱབ། རྟགས་གྲུབ་སྟེ། མངོན་སུམ་གྱི་གཞལ་བྱ་ཡིན་པའི་ཕྱིར་ཏེ། རྣམ་མཁྱེན་གྱི་གཞལ་བྱ་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། དོན་དམ་བདེན་པ་མ་ཡིན་པར་ཐལ། ཀུན་རྫོབ་བདེན་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟག་པ་ཡིན་པའི་ཕྱིར།





གསུམ་པ་ལྡོག་པ་ངོས་འཛིན་གྱི་རྣམ་གཞག་བཤད་པ་ལ།


			དགག་བཞག་སྤོང་གསུམ་ལས། དང་པོ་ལ། ཁ་ཅིག་ན་རེ། དངོས་པོའི་ལྡོག་པ་དང་ཡིན་ཁྱབ་མཉམ་ཡིན་ན། མཚན་ཉིད་ཡིན་པས་ཁྱབ་ཟེར་ན། དོན་བྱེད་ནུས་པའི་མཚོན་བྱ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། ཁྱོད་དངོས་པོའི་ལྡོག་པ་དང་ཐ་དད་གང་ཞིག །ཁྱོད་ཡིན་ན་དངོས་པོའི་ལྡོག་པ་ཡིན་པས་ཁྱབ། དངོས་པོའི་ལྡོག་པ་ཡིན་ན། ཁྱོད་ཡིན་པས་ཁྱབ་པའི་ཕྱིར། དང་པོ་མ་གྲུབ་ན། དེ་ཆོས་ཅན། དེར་ཐལ། ཡོད་པ་གང་ཞིག །དངོས་པོའི་ལྡོག་པ་དང་གཅིག་མ་ཡིན་པའི་ཕྱིར། རྟགས་གཉིས་པ་མ་གྲུབ་ན། དོན་བྱེད་ནུས་པའི་མཚོན་བྱ་ཡིན་ན། དངོས་པོའི་ལྡོག་པ་ཡིན་པས་ཁྱབ་པར་ཐལ། དེ་ཡིན་ན། དངོས་པོ་དང་གཅིག་ཡིན་པས་ཁྱབ་པའི་ཕྱིར། རྟགས་གསུམ་པ་མ་གྲུབ་ན། དངོས་པོའི་ལྡོག་པ་ཡིན་ན། དོན་བྱེད་ནུས་པའི་མཚོན་བྱ་ཡིན་པས་ཁྱབ་པར་ཐལ། དངོས་པོ་དེ། དོན་བྱེད་ནུས་པའི་མཚོན་བྱ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། མཚན་ཉིད་མ་ཡིན་པར་ཐལ། མཚོན་བྱ་ཡིན་པའི་ཕྱིར། མ་གྲུབ་ན། དེ་ཆོས་ཅན། མཚོན་བྱ་ཡིན་པར་ཐལ། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་མཚོན་བྱ་ཡིན་པའི་ཕྱིར། མ་གྲུབ་ན། དོན་བྱེད་ནུས་པ་ཆོས་ཅན། ཁྱོད་ཀྱི་མཚོན་བྱ་དེ། ཁྱོད་ཀྱི་བཏགས་ཡོད་ཆོས་གསུམ་ཚང་བའི་མཚོན་བྱ་ཡིན་པར་ཐལ། ཁྱོད་མཚན་ཉིད་ཡིན་པའི་ཕྱིར།

			ཁ་ཅིག་ན་རེ། དངོས་པོའི་ལྡོག་པ་དང་ཡིན་ཁྱབ་མཉམ་ཡིན་ན། མཚོན་བྱ་ཡིན་པས་ཁྱབ་ཟེར་ན། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དངོས་པོའི་ལྡོག་པ་དང་ཡིན་ཁྱབ་མཉམ་ཡིན་པར་ཐལ། ཁྱོད་དངོས་པོའི་ལྡོག་པ་དང་ཐ་དད་གང་ཞིག །ཁྱོད་ཡིན་ན། དངོས་པོའི་ལྡོག་པ་ཡིན་པས་ཁྱབ། དངོས་པོའི་ལྡོག་པ་ཡིན་ན། ཁྱོད་ཡིན་པས་ཁྱབ་པའི་ཕྱིར། དང་པོ་མ་གྲུབ་ན། སྒྲུབ་བྱེད་གོང་དང་རིགས་འགྲེ། གཉིས་པ་མ་གྲུབ་ན། དོན་བྱེད་ནུས་པ་ཆོས་ཅན། ཁྱོད་ཀྱི་བཏགས་ཡོད་ཆོས་གསུམ་ཚང་བ་ཡིན་ན། དངོས་པོའི་ལྡོག་པ་ཡིན་པས་ཁྱབ་པར་ཐལ། དངོས་པོ་ཁྱོད་ཀྱི་བཏགས་ཡོད་ཆོས་གསུམ་ཚང་བ་ཡིན་པའི་ཕྱིར། གསུམ་པ་མ་གྲུབ་ན། དངོས་པོ་ཆོས་ཅན། ཁྱོད་ཀྱི་ལྡོག་པ་ཡིན་ན། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བ་ཡིན་པས་ཁྱབ་པར་ཐལ། ཁྱོད་ཀྱི་ལྡོག་པ་ཡིན་ན། དོན་བྱེད་ནུས་པའི་མཚོན་བྱ་ཡིན་པས་ཁྱབ་པའི་ཕྱིར། རྩ་བར་འདོད་ན། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བ་ཆོས་ཅན། མཚོན་བྱ་མ་ཡིན་པར་ཐལ། མཚན་ཉིད་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དོན་བྱེད་ནུས་པའི་མཚོན་བྱའི་མཚན་ཉིད་ཡིན་པའི་ཕྱིར། མ་གྲུབ་ན། དོན་བྱེད་ནུས་པ་ཆོས་ཅན། ཁྱོད་ཀྱི་བཏགས་ཡོད་ཆོས་གསུམ་ཚང་བ། ཁྱོད་ཀྱི་མཚོན་བྱའི་མཚན་ཉིད་ཡིན་པར་ཐལ། ཁྱོད་མཚན་ཉིད་ཡིན་པའི་ཕྱིར།

			ཁ་ཅིག་ན་རེ། དོན་བྱེད་ནུས་པའི་ལྡོག་པ་དང་ཡིན་ཁྱབ་མཉམ་ཡིན་ན། མཚན་ཉིད་ཡིན་པས་ཁྱབ་ཟེར་ན། དངོས་པོའི་མཚན་ཉིད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དོན་བྱེད་ནུས་པའི་ལྡོག་པ་དང་ཐ་དད་གང་ཞིག །ཁྱོད་ཡིན་ན། དོན་བྱེད་ནུས་པའི་ལྡོག་པ་ཡིན་པས་ཁྱབ། དོན་བྱེད་ནུས་པའི་ལྡོག་པ་ཡིན་ན། ཁྱོད་ཡིན་པས་ཁྱབ་པའི་ཕྱིར། དང་པོ་སླ། གཉིས་པ་མ་གྲུབ་ན། དངོས་པོ་ཆོས་ཅན་ཁྱོད་ཀྱི་མཚན་ཉིད་ཡིན་ན། དོན་བྱེད་ནུས་པའི་ལྡོག་པ་ཡིན་པས་ཁྱབ་པར་ཐལ། ཁྱོད་དོན་བྱེད་ནུས་པའི་མཚོན་བྱ་ཡིན་པའི་ཕྱིར། གསུམ་པ་མ་གྲུབ་ན། དོན་བྱེད་ནུས་པ་ཆོས་ཅན། ཁྱོད་ཀྱི་ལྡོག་པ་ཡིན་ན། དངོས་པོའི་མཚན་ཉིད་ཡིན་པས་ཁྱབ་པར་ཐལ། ཁྱོད་དངོས་པོའི་མཚན་ཉིད་ཡིན་པའི་ཕྱིར། རྩ་བར་འདོད་ན། དངོས་པོའི་མཚན་ཉིད་ཆོས་ཅན། མཚན་ཉིད་མ་ཡིན་པར་ཐལ། མཚོན་བྱ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་རྫས་ཡོད་ཆོས་གསུམ་ཚང་བའི་མཚོན་བྱ་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། ཁྱོད་ཀྱི་མཚན་ཉིད་དེ། ཁྱོད་ཀྱི་རྫས་ཡོད་ཆོས་གསུམ་ཚང་བའི་མཚོན་བྱ་ཡིན་པར་ཐལ། ཁྱོད་བཏགས་ཡོད་ཆོས་གསུམ་ཚང་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། མཚོན་བྱ་ཡིན་པའི་ཕྱིར། ཁྱབ་སྟེ། བཏགས་ཡོད་ཆོས་གསུམ་ཚང་བ་མཚོན་བྱའི་མཚན་ཉིད། རྫས་ཡོད་ཆོས་གསུམ་ཚང་བ་མཚན་ཉིད་ཀྱི་མཚན་ཉིད་ཡིན་པའི་ཕྱིར།

			ཁ་ཅིག་ན་རེ། དོན་བྱེད་ནུས་པའི་ལྡོག་པ་དང་ཡིན་ཁྱབ་མཉམ་ཡིན་ན། མཚོན་བྱ་ཡིན་པས་ཁྱབ་ཟེར་ན། དངོས་པོའི་རྫས་ཡོད་ཆོས་གསུམ་ཚང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དོན་བྱེད་ནུས་པའི་ལྡོག་པ་དང་ཐ་དད་གང་ཞིག །ཁྱོད་ཡིན་ན། དོན་བྱེད་ནུས་པའི་ལྡོག་པ་ཡིན་པས་ཁྱབ། དོན་བྱེད་ནུས་པའི་ལྡོག་པ་ཡིན་ན། ཁྱོད་ཡིན་པས་ཁྱབ་པའི་ཕྱིར། དང་པོ་སླ། གཉིས་པ་མ་གྲུབ་ན། དངོས་པོ་ཆོས་ཅན། ཁྱོད་ཀྱི་རྫས་ཡོད་ཆོས་གསུམ་ཚང་བ་ཡིན་ན། དོན་བྱེད་ནུས་པའི་ལྡོག་པ་ཡིན་པས་ཁྱབ་པར་ཐལ། ཁྱོད་དོན་བྱེད་ནུས་པའི་བཏགས་ཡོད་ཆོས་གསུམ་ཚང་བ་ཡིན་པའི་ཕྱིར། གསུམ་པ་མ་གྲུབ་ན། དོན་བྱེད་ནུས་པ་ཆོས་ཅན། ཁྱོད་ཀྱི་ལྡོག་པ་ཡིན་ན། དངོས་པོའི་རྫས་ཡོད་ཆོས་གསུམ་ཚང་བ་ཡིན་པས་ཁྱབ་པར་ཐལ། ཁྱོད་དངོས་པོའི་རྫས་ཡོད་ཆོས་གསུམ་ཚང་བ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། མཚོན་བྱ་མ་ཡིན་པར་ཐལ། མཚན་ཉིད་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་མཚན་ཉིད་ཀྱི་མཚན་ཉིད་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། ཁྱོད་ཀྱི་རྫས་ཡོད་ཆོས་གསུམ་ཚང་བ་དེ། ཁྱོད་ཀྱི་མཚན་ཉིད་ཀྱི་མཚན་ཉིད་ཡིན་པར་ཐལ། ཁྱོད་བཏགས་ཡོད་ཆོས་གསུམ་ཚང་བ་ཡིན་པའི་ཕྱིར།

			ཁ་ཅིག་ན་རེ། དངོས་པོའི་ལྡོག་པ་དང་ཡིན་ཁྱབ་མཉམ་ཡིན་ན། རྟག་པ་ཡིན་པས་ཁྱབ་ཟེར་ན། དངོས་པོ་དང་གཅིག་ཏུ་གྱུར་པའི་དངོས་པོ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། ཁྱོད་དངོས་པོའི་ལྡོག་པ་དང་ཐ་དད། ཁྱོད་ཡིན་ན། དངོས་པོའི་ལྡོག་པ་ཡིན་པས་ཁྱབ། དངོས་པོའི་ལྡོག་པ་ཡིན་ན། ཁྱོད་ཡིན་པས་ཁྱབ་པའི་ཕྱིར། དང་པོ་དང༌། གཉིས་པ་སླ། གསུམ་པ་མ་གྲུབ་ན། དངོས་པོའི་ལྡོག་པ་ཡིན་ན། དངོས་པོ་དང་གཅིག་ཏུ་གྱུར་པའི་དངོས་པོ་ཡིན་པས་ཁྱབ་པར་ཐལ། དེ་ཡིན་ན་དངོས་པོ་དང་གཅིག་ཡིན་པས་ཁྱབ་པ་གང་ཞིག །དངོས་པོ་དང་གཅིག་ཡིན་ན་དངོས་པོ་ཡིན་པས་ཁྱབ་པའི་ཕྱིར། རྩ་བར་འདོད་ན། དེ་ཆོས་ཅན། རྟག་པ་མ་ཡིན་པར་ཐལ། མི་རྟག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། འདུས་བྱས་ཡིན་པའི་ཕྱིར།

			ཁ་ཅིག་ན་རེ། དངོས་པོའི་གཞི་ལྡོག་ཡིན་ན། དངོས་པོའི་ལྡོག་པ་ཡིན་པས་ཁྱབ་ཟེར་ན། སྒྲ་ཆོས་ཅན། དངོས་པོའི་ལྡོག་པ་ཡིན་པར་ཐལ། དངོས་པོའི་གཞི་ལྡོག་ཡིན་པའི་ཕྱིར། ཁྱབ་པ་ཁས། མ་གྲུབ་ན། སྒྲ་ཆོས་ཅན། དངོས་པོའི་གཞི་ལྡོག་ཡིན་པར་ཐལ། དངོས་པོའི་མཚན་གཞི་ཡིན་པའི་ཕྱིར། རྩ་བར་འདོད་ན། སྒྲ་ཆོས་ཅན། དངོས་པོའི་ལྡོག་པ་མ་ཡིན་པར་ཐལ། དངོས་པོ་དང་ཐ་དད་ཡིན་པའི་ཕྱིར།

			ཁ་ཅིག་ན་རེ། དངོས་པོའི་དོན་ལྡོག་ཡིན་ན། དངོས་པོའི་ལྡོག་པ་ཡིན་པས་ཁྱབ་ཟེར་ན། དོན་བྱེད་ནུས་པ་ཆོས་ཅན། དངོས་པོའི་ལྡོག་པ་ཡིན་པར་ཐལ། དངོས་པོའི་དོན་ལྡོག་ཡིན་པའི་ཕྱིར། ཁྱབ་པ་ཁས། མ་གྲུབ་ན། དོན་བྱེད་ནུས་པ་ཆོས་ཅན། དངོས་པོའི་དོན་ལྡོག་ཡིན་པར་ཐལ། དངོས་པོའི་མཚན་ཉིད་ཡིན་པའི་ཕྱིར། རྩ་བར་འདོད་ན། དོན་བྱེད་ནུས་པ་ཆོས་ཅན། དངོས་པོའི་ལྡོག་པ་མ་ཡིན་པར་ཐལ། དངོས་པོ་དང་གཅིག་མ་ཡིན་པའི་ཕྱིར།

			ཁ་ཅིག་ན་རེ། དངོས་པོའི་སྤྱི་ལྡོག་ཡིན་ན། དངོས་པོའི་གཞི་ལྡོག་ཡིན་པས་ཁྱབ་ཟེར་ན། དངོས་པོ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་རང་ལྡོག་ཡིན་པའི་ཕྱིར། ཁྱབ་སྟེ། དེ་གཉིས་དོན་གཅིག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དངོས་པོའི་གཞི་ལྡོག་མ་ཡིན་པར་ཐལ། དངོས་པོའི་མཚན་གཞི་མ་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། ཁྱོད་ཁྱོད་ཀྱི་མཚན་གཞི་མ་ཡིན་པར་ཐལ། ཁྱོད་ཚད་མས་ངེས་ནས། དངོས་པོ་ཚད་མས་མ་ངེས་པ་མི་སྲིད་པའི་ཕྱིར།

			ཁ་ཅིག་ན་རེ། བུམ་པ་དང་གཅིག་ཏུ་གྱུར་པའི་བུམ་པ་དེ། བུམ་པའི་ལྡོག་པ་ཡིན་ཟེར་ན། བུམ་པ་དང་གཅིག་ཏུ་གྱུར་པའི་བུམ་པ་ཆོས་ཅན། བུམ་པའི་ལྡོག་པ་མ་ཡིན་པར་ཐལ། བུམ་པ་དང་གཅིག་མ་ཡིན་པའི་ཕྱིར། མ་གྲུབ་ན། བུམ་པ་དང་གཅིག་ཏུ་གྱུར་པའི་བུམ་པ་ཆོས་ཅན། བུམ་པ་དང་གཅིག་མ་ཡིན་པར་ཐལ། བུམ་པ་དང་ཐ་དད་ཡིན་པའི་ཕྱིར། མ་ཁྱབ་ཟེར་ན། བུམ་པ་ཆོས་ཅན། ཁྱོད་དང་ཐ་དད་ཡིན་ན། ཁྱོད་དང་གཅིག་མ་ཡིན་པས་ཁྱབ་པར་ཐལ། ཁྱོད་གང་ཟག་གི་བདག་མེད་ཡིན་པའི་ཕྱིར། གོང་གི་མ་ཁྱབ་འཚམས་ལ། རྟགས་མ་གྲུབ་ཟེར་ན། བུམ་པ་དང་གཅིག་ཏུ་གྱུར་པའི་བུམ་པ་བུམ་པ་དང་ཐ་དད་ཡིན་པར་ཐལ། བུམ་པ་དང་གཅིག་ཏུ་གྱུར་པའི་བུམ་པ་བུམ་པ་དང་ཐ་དད་དུ་གྱུར་པའི་བུམ་པ་ཡིན་པའི་ཕྱིར།

			ཡང་ཁ་ཅིག་ན་རེ། བུམ་པ་དང་གཅིག་དེ། བུམ་པའི་ལྡོག་པ་ཡིན་ཟེར་ན། བུམ་པ་དང་གཅིག་ཆོས་ཅན། བུམ་པའི་ལྡོག་པ་མ་ཡིན་པར་ཐལ། བུམ་པ་དང་གཅིག་མ་ཡིན་པའི་ཕྱིར། མ་གྲུབ་ན། བུམ་པ་དང་གཅིག་ཆོས་ཅན། བུམ་པ་དང་གཅིག་མ་ཡིན་པར་ཐལ། བུམ་པ་དང་ཐ་དད་ཡིན་པའི་ཕྱིར། མ་གྲུབ་ན། བུམ་པ་དང་གཅིག་ཆོས་ཅན། བུམ་པ་དང་ཐ་དད་ཡིན་པར་ཐལ། རྟག་པ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་དང་གཅིག་རྟག་པ་ཡིན་པར་ཐལ། ཁྱོད་གཞི་གྲུབ་པའི་ཕྱིར།

			ཁ་ཅིག་ན་རེ། བུམ་པའི་ལྡོག་པ་དེ། བུམ་པའི་ལྡོག་པ་ཡིན་ཟེར་ན། བུམ་པའི་ལྡོག་པ་ཆོས་ཅན། བུམ་པའི་ལྡོག་པ་མ་ཡིན་པར་ཐལ། བུམ་པ་མ་ཡིན་པའི་ཕྱིར། མ་གྲུབ་ན། བུམ་པའི་ལྡོག་པ་ཆོས་ཅན། བུམ་པ་མ་ཡིན་པར་ཐལ། རྟག་པ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་ཀྱི་ལྡོག་པ་རྟག་པ་ཡིན་པར་ཐལ། ཁྱོད་གཞི་གྲུབ་པའི་ཕྱིར།

			ཁ་ཅིག་ན་རེ། བུམ་པ་མ་ཡིན་པ་ལས་ལྡོག་ན། བུམ་པའི་ལྡོག་པ་ཡིན་པས་ཁྱབ་ཟེར་ན། གསེར་བུམ་ཟངས་བུམ་གཉིས་ཆོས་ཅན། བུམ་པའི་ལྡོག་པ་ཡིན་པར་ཐལ། བུམ་པ་མ་ཡིན་པ་ལས་ལྡོག་པའི་ཕྱིར། དེར་ཐལ། བུམ་པ་ཡིན་པའི་ཕྱིར། རྩ་བར་འདོད་ན། གསེར་བུམ་ཟངས་བུམ་གཉིས་ཆོས་ཅན། བུམ་པའི་ལྡོག་པ་མ་ཡིན་པར་ཐལ། བུམ་པ་དང་ཐ་དད་ལས་མི་ལྡོག་པའི་ཕྱིར། མ་གྲུབ་ན། དེ་དེར་ཐལ། དེ་བུམ་པ་དང་ཐ་དད་ཡིན་པའི་ཕྱིར་ཏེ། དེ་དང་འགལ་བ་ཡིན་པའི་ཕྱིར།

			ཁ་ཅིག་ན་རེ། བུམ་པ་དང་ཐ་དད་ལས་ལྡོག་ན་བུམ་པའི་ལྡོག་པ་ཡིན་པས་ཁྱབ་ཟེར་ན། རི་བོང་རྭ་ཆོས་ཅན། བུམ་པའི་ལྡོག་པ་ཡིན་པར་ཐལ། བུམ་པ་དང་ཐ་དད་ལས་ལྡོག་པའི་ཕྱིར། ཁྱབ་པ་ཁས། མ་གྲུབ་ན། རི་བོང་རྭ་ཆོས་ཅན། བུམ་པ་དང་ཐ་དད་ལས་ལྡོག་པར་ཐལ། བུམ་པ་དང་ཐ་དད་མ་ཡིན་པའི་ཕྱིར། མ་གྲུབ་ན། རི་བོང་རྭ་ཆོས་ཅན། བུམ་པ་དང་ཐ་དད་མ་ཡིན་པར་ཐལ། བུམ་པ་དང་ཐ་མི་དད་ཡིན་པའི་ཕྱིར། མ་གྲུབ་ན། རི་བོང་རྭ་ཆོས་ཅན། བུམ་པ་དང་ཐ་མི་དད་ཡིན་པར་ཐལ། མེད་ངེས་ཡིན་པའི་ཕྱིར། རྩ་བར་འདོད་ན། རི་བོང་རྭ་ཆོས་ཅན། བུམ་པའི་ལྡོག་པ་མ་ཡིན་པར་ཐལ། བུམ་པ་དང་གཅིག་མ་ཡིན་པ་ལས་མི་ལྡོག་པའི་ཕྱིར། དེ་དེར་ཐལ། དེ་བུམ་པ་དང་གཅིག་མ་ཡིན་པ་ཡིན་པའི་ཕྱིར་ཏེ། དེ་བུམ་པ་དང་གཅིག་མ་ཡིན་པའི་ཕྱིར། དེར་ཐལ། དེ་མེད་པ་ཡིན་པའི་ཕྱིར།

			གཉིས་པ་རང་ལུགས་ལ། བུམ་པའི་ལྡོག་པ་བཞག་3ཏུ་ཡོད་དེ། བུམ་པ་དེ་དེ་ཡིན་པའི་ཕྱིར། བུམ་པའི་ལྡོག་པ་དང༌། བུམ་པ་དང་གཅིགགཉིས་ཡིན་ཁྱབ་མཉམ་ཡིན། གཞི་གྲུབ་ན། ཁྱོད་ཁྱོད་ཀྱི་ལྡོག་པ་ཡིན་པས་ཁྱབ་པ་ཡིན་ཏེ། གཞི་གྲུབ་ན། ཁྱོད་ཁྱོད་དང་གཅིག་ཡིན་པས་ཁྱབ་པའི་ཕྱིར། མ་གྲུབ་ན། གཞི་གྲུབ་ན། ཁྱོད་ཁྱོད་དང་གཅིག་ཡིན་པས་ཁྱབ་པར་ཐལ། གཞི་གྲུབ་ན། ཁྱོད་ཁྱོད་དང་ཐ་དད་མ་ཡིན་པས་ཁྱབ་པའི་ཕྱིར།

			གསུམ་པ་རྩོད་སྤོང་ལ། ཁ་ཅིག །དངོས་པོ་དང་དོན་བྱེད་ནུས་པ་གཅིག་ཡིན་པར་ཐལ། དེ་གཉིས་དོན་གཅིག་ཡིན་པའི་ཕྱིར། ཟེར་ན་མ་ཁྱབ་སྟེ། དངོས་པོ་དང་དོན་བྱེད་ནུས་པ་ཐ་དད་ཡིན་པའི་ཕྱིར་ཏེ། དོན་བྱེད་ནུས་པ་ཚད་མས་ངེས་ལ། དངོས་པོ་ཚད་མས་མ་ངེས་པ་ཡོད་པའི་ཕྱིར་ཏེ། དངོས་པོ་ཚད་མས་ངེས་པ་ལ། དོན་བྱེད་ནུས་པ་ཚད་མས་ངེས་པ་སྔོན་དུ་འགྲོ་དགོས་པའི་ཕྱིར།

			ཡང་ཁ་ཅིག །དངོས་པོ། མི་རྟག་པ། བྱས་པ། འདུས་བྱས་རྣམས་མིང་གི་རྣམ་གྲངས་ཙམ་ལས་གཅིག་ཡིན་ཅིང༌། དེ་བཞིན་དུ་ཤེས་བྱ་ཡོད་པ། གཞི་གྲུབ། གཞལ་བྱ་རྣམས་ཀྱང་གཅིག་ཡིན་ཏེ། དཔེར་ན། མཉམ་མེད་ཟས་གཙང་སྲས་པོ། ཀུན་མཁྱེན་ཉི་མའི་གཉེན། ཀུན་མཁྱེན་བུ་རམ་ཤིང་པ་རྣམས་བཞིན་ནོ། ཟེར་ན། དེ་མི་འཐད་དེ། ཟས་གཙང་སྲས་པོ་དང༌། ཉི་མའི་གཉེན། བུ་རམ་ཤིང་པ་རྣམས་ཐ་དད་ཡིན་པའི་ཕྱིར། མ་གྲུབ་ན། དེར་ཐལ། ཟས་གཙང་སྲས་པོ་ཞེས་པའི་སྒྲ་གཞི་གང་ལ་འཇུག་ཚད་མས་ངེས་ཀྱང༌། ཉི་མའི་གཉེན་དང༌། བུ་རམ་ཤིང་པ་ཞེས་པའི་སྒྲ་གཞི་གང་ལ་འཇུག་ཚད་མས་མ་ངེས་པ་སྲིད་པའི་ཕྱིར་རོ། །དེས་ན་ཟས་གཙང་སྲས་པོ། ཉི་མའི་གཉེན། བུ་རམ་ཤིང་པ་ཞེས་པའི་སྒྲ་འཇུག་པའི་འཇུག་གཞི་གཅིག་ཡིན་ཀྱང༌། དེ་དག་གཅིག་མ་ཡིན་ཏེ། གཅིག་ཡིན་ན་སྒྲ་དོན་གཉིས་ཀ་ནས་གཅིག་ཡིན་དགོས་པའི་ཕྱིར།





བཞི་པ་ཡིན་ལོག་མིན་ལོག་གི་རྣམ་གཞག་བཤད་པ་ལ།


			དགག་བཞག་སྤོང་གསུམ་ལས། དང་པོ་ལ། ཁ་ཅིག་ན་རེ། དངོས་པོ་ཡིན་པ་ལས་ལོག་པ་ཡིན་ན། རྟག་པ་ཡིན་པ་ལས་ལོག་པ་ཡིན་པས་ཁྱབ་ཟེར་ན། ཤེས་བྱ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། དངོས་པོ་མ་ཡིན་པའི་ཕྱིར། ཁྱབ་སྟེ། དངོས་པོ་ཡིན་པ་ལས་ལོག་པ་དང༌། དངོས་པོ་མ་ཡིན་པ་དོན་གཅིག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། རྟག་པ་ཡིན་པ་ལས་ལོག་པ་མ་ཡིན་པར་ཐལ། རྟག་པ་མ་ཡིན་པ་ལས་ལོག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟག་པ་ཡིན་པའི་ཕྱིར། ཁྱབ་སྟེ། རྟག་པ་མ་ཡིན་པ་ལས་ལོག་པ་དང༌། རྟག་པ་གཉིས་དོན་གཅིག་ཡིན་པའི་ཕྱིར།

			ཁ་ཅིག་ན་རེ། དངོས་པོ་ཡིན་པ་ལས་ལོག་པ་ཡིན་པ་ལས་ལོག་པ་ཡིན་ན། དངོས་པོ་ཡིན་པ་ལས་ལོག་པ་ཡིན་པས་ཁྱབ་ཟེར་ན། བུམ་པ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། དངོས་པོ་ཡིན་པ་ལས་ལོག་པ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོ་མ་ཡིན་པ་ལས་ལོག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོ་ཡིན་པའི་ཕྱིར། ཁྱབ་སྟེ། དེ་གཉིས་དོན་གཅིག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དངོས་པོ་ཡིན་པ་ལས་ལོག་པ་མ་ཡིན་པར་ཐལ། ཁྱོད་དངོས་པོ་ཡིན་པར་གནས་པའི་ཕྱིར།

			ཁ་ཅིག་ན་རེ། རྟག་པ་ཡིན་པ་ལས་ལོག་པ་མ་ཡིན་པ་ལས་ལོག་པ་ཡིན་པ་ལས་ལོག་པ་མ་ཡིན་པ་ལས་ལོག་པ་ཡིན་ན། རྟག་པ་མ་ཡིན་པ་ལས་ལོག་པ་ཡིན་པ་ལས་ལོག་པ་ཡིན་པས་ཁྱབ་ཟེར་ན། ཀ་བའི་ལྡོག་པ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། རྟག་པ་ཡིན་པ་ལས་ལོག་པ་མ་ཡིན་པ་ལས་ལོག་པ་ཡིན་པ་ལས་ལོག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟག་པ་ཡིན་པ་ལས་ལོག་པ་མ་ཡིན་པ་ལས་ལོག་པ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟག་པ་ཡིན་པ་ལས་ལོག་པ་ཡིན་པ་ལས་ལོག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟག་པ་ཡིན་པ་ལས་ལོག་པ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟག་པ་མ་ཡིན་པ་ལས་ལོག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟག་པ་ཡིན་པའི་ཕྱིར། རྩ་བར་འདོད་ན། ཀ་བའི་ལྡོག་པ་ཆོས་ཅན། རྟག་པ་མ་ཡིན་པ་ལས་ལོག་པ་ཡིན་པ་ལས་ལོག་པ་མ་ཡིན་པར་ཐལ། རྟག་པ་མ་ཡིན་པ་ལས་ལོག་པ་མ་ཡིན་པ་ལས་ལོག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟག་པ་མ་ཡིན་པ་ལས་ལོག་པ་ཡིན་པའི་ཕྱིར།

			ཁ་ཅིག་ན་རེ། ཡིན་པར་གྱུར་པའི་རྟག་པ་ཡིན་ན། རྟག་པ་ཡིན་པས་ཁྱབ་ཟེར་ན། རྟག་པ་ཁོ་ན་ཆོས་ཅན། རྟག་པ་ཡིན་པར་ཐལ། ཡིན་པར་གྱུར་པའི་རྟག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཡིན་པ་དང་རྟག་པ་གཉིས་ཀ་ཡིན་པའི་ཕྱིར། མ་གྲུབ་ན། རྟག་པ་ཁོ་ན་ཡིན་པ་དང༌། རྟག་པ་གཉིས་ཀ་ཡིན་པར་ཐལ། རྟག་པ་ཡིན་པའི་ཕྱིར། མ་གྲུབ་ན། རྟག་པ་ཡིན་པར་ཐལ། ཡོད་པ་གང་ཞིག །དངོས་པོ་མ་ཡིན་པའི་ཕྱིར། དང་པོ་སླ། གཉིས་པ་མ་གྲུབ་ན། ཁྱོད་དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར། འདོད་ན། ཁྱོད་ཀྱི་རྒྱུ་ཡོད་པར་ཐལ། ཁྱོད་དངོས་པོ་ཡིན་པའི་ཕྱིར། འདོད་ན། ཁྱོད་ཁྱོད་ཀྱི་རྒྱུ་ལས་སྐྱེས་པར་ཐལ། ཁྱོད་ཀྱི་རྒྱུ་ཡོད་པའི་ཕྱིར། འདོད་ན། ཁྱོད་ཁྱོད་ཀྱི་རྒྱུའི་འབྲས་བུ་ཡིན་པར་ཐལ། ཁྱོད་ཁྱོད་ཀྱི་རྒྱུ་ལས་སྐྱེས་པ་ཡིན་པའི་ཕྱིར། འདོད་ན། ཁྱོད་ཁྱོད་ཀྱི་རྒྱུ་དང་དེ་བྱུང་འབྲེལ་ཡིན་པར་ཐལ། འདོད་པའི་ཕྱིར། འདོད་ན། ཁྱོད་ཀྱི་རྒྱུ་མེད་ན། ཁྱོད་མེད་དགོས་པར་ཐལ། ཁྱོད་ཁྱོད་ཀྱི་རྒྱུ་དང་དེ་བྱུང་འབྲེལ་ཡིན་པའི་ཕྱིར། འདོད་ན། ཤེས་བྱ་ཆོས་ཅན། ཁྱོད་མེད་པར་ཐལ། ཁྱོད་ཀྱི་རྒྱུ་མེད་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་རྟག་པ་ཡིན་པའི་ཕྱིར། རྩ་བར་འདོད་ན། རྟག་པ་ཁོ་ན་ཆོས་ཅན། ཡོད་པར་ཐལ། རྟག་པ་ཡིན་པའི་ཕྱིར། འདོད་ན། རྟག་པ་ཁོ་ན་མེད་པར་ཐལ། དངོས་པོ་ཡོད་པའི་ཕྱིར། མ་གྲུབ་ན། དངོས་པོ་ཡོད་པར་ཐལ། བདག་མེད་ཡིན་པའི་ཕྱིར།

			ཁ་ཅིག་ན་རེ། མ་ཡིན་པར་གྱུར་པའི་རྟག་པ་ཡིན་ན། རྟག་པ་ཡིན་པས་ཁྱབ་ཟེར་ན། ཀ་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། ཀ་བ་ཆོས་ཅན། དེར་ཐལ། མ་ཡིན་པ་དང༌། རྟག་པ་གཉིས་ཀ་ཡིན་པའི་ཕྱིར། མ་གྲུབ་ན། ཀ་བ་མ་ཡིན་པ་དང༌། རྟག་པ་གཉིས་ཀ་ཡིན་པར་ཐལ། ཀ་བ་མ་ཡིན་པ་དང༌། རྟག་པའི་གཞི་མཐུན་ཡིན་པའི་ཕྱིར། མ་གྲུབ་ན། དེར་ཐལ། རྟག་པ་ཡིན་པའི་ཕྱིར། རྩ་བར་འདོད་ན། ཀ་བ་ཆོས་ཅན། རྟག་པ་མ་ཡིན་པར་ཐལ། མི་རྟག་པ་ཡིན་པའི་ཕྱིར། རྟགས་སླ།

			ཁ་ཅིག་ན་རེ། བདག་མེད་ཡིན་ན། ཡིན་པར་གྱུར་པའི་བློའི་ཡུལ་དུ་བྱ་རུང་དང༌། མ་ཡིན་པར་གྱུར་པའི་བློའི་ཡུལ་དུ་བྱ་རུང་གཉིས་ཀ་མ་ཡིན་པས་ཁྱབ་ཟེར་ན། མཚོན་བྱ་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན། མཚོན་བྱ་ཆོས་ཅན། ཡིན་པར་གྱུར་པའི་བློའི་ཡུལ་དུ་བྱ་རུང་དང༌། མ་ཡིན་པར་གྱུར་པའི་བློའི་ཡུལ་དུ་བྱ་རུང་གཉིས་ཀ་ཡིན་པར་ཐལ། དང་པོ་ཡིན་པ་གང་ཞིག་གཉིས་པ་ཡང་ཡིན་པའི་ཕྱིར། དང་པོ་མ་གྲུབ་ན། མཚོན་བྱ་ཡིན་པར་གྱུར་པའི་བློའི་ཡུལ་དུ་བྱ་རུང་ཡིན་པར་ཐལ། བློའི་ཡུལ་དུ་བྱ་རུང་ཡིན་པ་གང་ཞིག །བློ་མཚོན་བྱ་ཡིན་པའི་ཕྱིར། གང་གི་གཉིས་པ་མ་གྲུབ་ན། མཚོན་བྱ་མ་ཡིན་པར་གྱུར་པའི་བློའི་ཡུལ་དུ་བྱ་རུང་ཡིན་པར་ཐལ། མཚན་ཉིད་དུ་གྱུར་པའི་བློའི་ཡུལ་དུ་བྱ་རུང་ཡིན་པའི་ཕྱིར། དེར་ཐལ། རིག་པའི་ཡུལ་དུ་བྱ་རུང་ཡིན་པ་གང་ཞིག །རིག་པ་བློའི་མཚན་ཉིད་ཡིན་པའི་ཕྱིར།

			གཉིས་པ་རང་ལུགས་ལ། མ་ཡིན་པ་ལས་ལོག་པ་དང༌། ཡིན་པ་གཉིས་དོན་གཅིག །ཡིན་པ་ལས་ལོག་པ་དང༌། མ་ཡིན་པ་གཉིས་དོན་གཅིག །མ་ཡིན་པ་ལས་ལོག་པ་དུ་བརྩེགས་ཀྱང༌། མ་ཡིན་པ་ལས་ལོག་པ་གཅིག་པུ་དང་དོན་གཅིག །ཡིན་པ་ལས་ལོག་པ་ཆ་དང༌། མ་ཡིན་པ་ལས་ལོག་པ་དོན་གཅིག །ཡིན་པ་ལས་ལོག་པ་ཡ་དང་བཅས་ན། ཡིན་པ་ལས་ལོག་པ་གཅིག་པུ་དང་དོན་གཅིག་ཡིན་པའི་ཕྱིར་རོ། །

			གསུམ་པ་རྩོད་པ་སྤོང་བ་ལ། ཁོ་ན་རེ། དངོས་པོ་མ་ཡིན་པ་ལས་ལོག་པ་རྟག་པ་ཡིན་པར་ཐལ། དངོས་པོ་མ་ཡིན་པ་ལས་ལོག་པ་ཡོད་པ་གང་ཞིག་མ་ཡིན་པ་ལས་ལོག་པ་རྟག་པ་ཡིན་པའི་ཕྱིར། ཟེར་ན་མ་ཁྱབ། རྟགས་གྲུབ་སྟེ། ཡིན་པ་ལས་ལོག་པ་དང༌། མ་ཡིན་པ་ལས་ལོག་པ་གཉིས་རེ་རེ་ནས་རྟག་པ་ཡིན་པའི་ཕྱིར། ཡང་ཁོ་ན་རེ། མ་ཡིན་པ་མ་ཡིན་པ་དང༌། ཡིན་པ་གཉིས་དོན་གཅིག་མ་ཡིན་པར་ཐལ། མ་ཡིན་པ་མ་ཡིན་པ་དང༌། ཡིན་པ་གཉིས་ཀ་ཡིན་ན། གང་དྲན་དྲན་ཡིན་དགོས་པའི་ཕྱིར་ཟེར་ན། རྟགས་མ་གྲུབ་སྟེ། ཤེས་བྱ་མ་ཡིན་པ་མ་ཡིན་པ་དང༌། ཡིན་པ་གཉིས་ཀ་ཡིན་པའི་ཕྱིར། དེར་ཐལ། ཤེས་བྱ་མ་ཡིན་པ་མ་ཡིན་པ་གང་ཞིག །ཤེས་བྱ་ཡིན་པའི་ཕྱིར། རྟགས་གཉིས་ཀ་རེ་རེ་ནས་གྲུབ་སྟེ། ཡོད་པ་ཡིན་པའི་ཕྱིར།





ལྔ་པ་རྒྱུ་འབྲས་ཆུང་ངུའི་རྣམ་གཞག་བཤད་པ་ལ།


			དགག་བཞག་སྤོང་གསུམ་ལས། དང་པོ་ལ། ཁ་ཅིག་ན་རེ། གཞི་གྲུབ་ན། རྒྱུ་འབྲས་གང་རུང་ཡིན་པས་ཁྱབ་ཟེར་ན། ཤེས་བྱ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཚད་མས་གྲུབ་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། རྒྱུ་འབྲས་གང་རུང་མ་ཡིན་པར་ཐལ། དངོས་པོ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟག་པ་ཡིན་པའི་ཕྱིར།

			ཁ་ཅིག་ན་རེ། རྒྱུ་ཡིན་ན། འབྲས་བུ་མ་ཡིན་པས་ཁྱབ་ཟེར་ན། དངོས་པོ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱི་འབྲས་བུ་ཡོད་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་ཕྱི་ལོགས་སུ་བྱུང་བ་དེ། ཁྱོད་ཀྱི་འབྲས་བུ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཀྱི་ཕྱི་ལོགས་སུ་བྱུང་བ་ཁྱོད་ཀྱི་འབྲས་བུ་ཡིན་པར་ཐལ། ཁྱོད་འདུས་བྱས་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། འབྲས་བུ་ཡིན་པར་ཐལ། ཁྱོད་ཀྱི་རྒྱུ་ཡོད་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱི་སྔ་ལོགས་སུ་བྱུང་བ་དེ། ཁྱོད་ཀྱི་རྒྱུ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་དངོས་པོ་ཡིན་པའི་ཕྱིར།

			ཁ་ཅིག་ན་རེ། དངོས་རྒྱུ་ཡིན་ན། བརྒྱུད་རྒྱུ་མ་ཡིན་པས་ཁྱབ་ཟེར་ན། དངོས་པོ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་ཕྱི་ལོགས་སུ་བྱུང་བའི་དངོས་རྒྱུ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཁྱོད་ཀྱི་ཕྱི་ལོགས་སུ་བྱུང་བའི་དངོས་རྒྱུ་ཡིན་པར་ཐལ། ཁྱོད་དངོས་པོ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བརྒྱུད་རྒྱུ་ཡིན་པར་ཐལ། དངོས་པོའི་ཕྱི་ལོགས་སུ་བྱུང་བའི་ཕྱི་ལོགས་སུ་བྱུང་བའི་བརྒྱུད་རྒྱུ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཁྱོད་ཀྱི་ཕྱི་ལོགས་སུ་བྱུང་བའི་ཕྱི་ལོགས་སུ་བྱུང་བའི་བརྒྱུད་རྒྱུ་ཡིན་པར་ཐལ། ཁྱོད་འདུས་བྱས་ཡིན་པའི་ཕྱིར།

			ཁ་ཅིག་ན་རེ། དངོས་འབྲས་ཡིན་ན། བརྒྱུད་འབྲས་མ་ཡིན་པས་ཁྱབ་ཟེར་ན། དངོས་པོ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་སྔ་ལོགས་སུ་བྱུང་བའི་དངོས་འབྲས་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཁྱོད་ཀྱི་སྔ་ལོགས་སུ་བྱུང་བའི་དངོས་འབྲས་ཡིན་པར་ཐལ། ཁྱོད་བྱས་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བརྒྱུད་འབྲས་ཡིན་པར་ཐལ། དངོས་པོའི་སྔ་ལོགས་སུ་བྱུང་བའི་སྔ་ལོགས་སུ་བྱུང་བའི་བརྒྱུད་འབྲས་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཁྱོད་ཀྱི་སྔ་ལོགས་སུ་བྱུང་བའི་སྔ་ལོགས་སུ་བྱུང་བའི་བརྒྱུད་འབྲས་ཡིན་པར་ཐལ། ཁྱོད་འདུས་བྱས་ཡིན་པའི་ཕྱིར།

			ཁ་ཅིག་ན་རེ། དངོས་པོའི་རྒྱུ་ཡིན་ན། དངོས་པོའི་དངོས་རྒྱུ་ཡིན་པས་ཁྱབ་ཟེར་ན། དངོས་པོའི་སྔ་ལོགས་སུ་བྱུང་བའི་སྔ་ལོགས་སུ་བྱུང་བ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། དངོས་པོའི་སྔ་ལོགས་སུ་བྱུང་བ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དངོས་པོའི་དངོས་རྒྱུ་མ་ཡིན་པར་ཐལ། དངོས་པོའི་བརྒྱུད་རྒྱུ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོ་ཁྱོད་ཀྱི་བརྒྱུད་འབྲས་ཡིན་པའི་ཕྱིར། མ་གྲུབ་ན། དངོས་པོ་རང་གི་སྔ་ལོགས་སུ་བྱུང་བའི་སྔ་ལོགས་སུ་བྱུང་བའི་བརྒྱུད་འབྲས་ཡིན་པར་ཐལ། དངོས་པོ་རྣམས་རང་གི་སྔ་ལོགས་སུ་བྱུང་བའི་སྔ་ལོགས་སུ་བྱུང་བའི་བརྒྱུད་འབྲས་དང་རང་གི་སྔ་ལོགས་སུ་བྱུང་བའི་དངོས་འབྲས་སུ་འཇོག་ཅིང༌། དངོས་པོ་རྣམས་རང་གི་སྔ་ལོགས་སུ་བྱུང་བའི་སྔ་ལོགས་སུ་བྱུང་བ་རང་གི་བརྒྱུད་རྒྱུ་དང༌། རང་གི་སྔ་ལོགས་སུ་བྱུང་བ་རང་གི་དངོས་རྒྱུར་འཇོག་དགོས་པའི་ཕྱིར།

			ཁ་ཅིག་ན་རེ། དངོས་པོའི་དངོས་འབྲས་ཡིན་ན། དངོས་པོ་ལས་དངོས་སུ་སྐྱེས་པའི་འབྲས་བུ་ཡིན་པས་ཁྱབ་ཟེར་ན། དངོས་པོའི་ཕྱི་ལོགས་སུ་བྱུང་བ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དངོས་པོ་ཆོས་ཅན། ཁྱོད་ཀྱི་ཕྱི་ལོགས་སུ་བྱུང་བ་ཁྱོད་ཀྱི་དངོས་འབྲས་ཡིན་པར་ཐལ། ཁྱོད་མི་རྟག་པ་ཡིན་པའི་ཕྱིར། རྩ་བར་འདོད་ན། དངོས་པོའི་ཕྱི་ལོགས་སུ་བྱུང་བ་ཆོས་ཅན། དངོས་པོ་ལས་དངོས་སུ་སྐྱེས་པའི་འབྲས་བུ་མ་ཡིན་པར་ཐལ། དངོས་པོ་ལས་དངོས་སུ་སྐྱེས་པ་དང་དུས་མཉམ་དུ་བྱུང་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་དངོས་འབྲས་དང་དུས་མཉམ་དུ་སྐྱེས་པ་ཡིན་པའི་ཕྱིར། དེར་ཐལ། དངོས་པོའི་ཕྱི་ལོགས་སུ་བྱུང་བ་གྲུབ་ན། དངོས་པོའི་དངོས་འབྲས་མ་སྐྱེས་པའི་དུས་ཀྱང་མེད། དངོས་པོའི་དངོས་འབྲས་གྲུབ་ན། དངོས་པོའི་ཕྱི་ལོགས་སུ་བྱུང་བ་མ་སྐྱེས་པའི་དུས་ཀྱང་མེད་པའི་ཕྱིར།

			ཁ་ཅིག་ན་རེ། བུམ་པའི་རྒྱུ་ཡིན་ན། བུམ་པའི་ཉེར་ལེན་ཡིན་པས་ཁྱབ་ཟེར་ན། བུམ་པའི་རྒྱུར་གྱུར་བའི་སྐྱེས་བུ་ཆོས་ཅན། བུམ་པའི་ཉེར་ལེན་ཡིན་པར་ཐལ། བུམ་པའི་རྒྱུ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། བུམ་པའི་ལྷན་ཅིག་བྱེད་རྐྱེན་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། བུམ་པ་རང་གི་ལྷན་ཅིག་བྱེད་འབྲས་རང་གི་རྫས་རྒྱུན་མ་ཡིན་པར་གཙོ་བོར་སྐྱེད་བྱེད་ཡིན་པའི་ཕྱིར། རྩ་བར་འདོད་ན། བུམ་པའི་རྒྱུར་གྱུར་པའི་སྐྱེས་བུ་ཆོས་ཅན། བུམ་པའི་ཉེར་ལེན་མ་ཡིན་པར་ཐལ། བུམ་པ་རང་གི་རྫས་རྒྱུན་དུ་གཙོ་བོར་སྐྱེད་བྱེད་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱི་རྫས་རྒྱུན་ཕྱི་མར་གྱུར་པའི་བུམ་པ་མེད་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་གང་ཟག་ཡིན་པའི་ཕྱིར།

			ཁ་ཅིག་ན་རེ། བུམ་པའི་རྒྱུ་ཡིན་ན། བུམ་པའི་ལྷན་ཅིག་བྱེད་རྐྱེན་ཡིན་པས་ཁྱབ་ཟེར་ན། བུམ་པའི་རྒྱུར་གྱུར་པའི་འཇིམ་པ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། བུམ་པ་ཁྱོད་ཀྱི་འབྲས་བུ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་རང་གི་རྒྱུར་གྱུར་པའི་འཇིམ་པའི་འབྲས་བུ་ཡིན་པར་ཐལ། ཁྱོད་ཀྱི་རྒྱུར་གྱུར་པའི་འཇིམ་པ་ཡོད་པའི་ཕྱིར། རྩ་བར་འདོད་ན། དེ་ཆོས་ཅན། བུམ་པའི་ལྷན་ཅིག་བྱེད་རྐྱེན་མ་ཡིན་པར་ཐལ། བུམ་པའི་ཉེར་ལེན་ཡིན་པའི་ཕྱིར།

			ཁ་ཅིག་ན་རེ། རྒྱུ་ཡིན་ན། ཉེར་ལེན་ཡིན་པས་ཁྱབ་ཟེར་ན། མར་མེ་སྐད་ཅིག་ཐ་མ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། དངོས་པོ་ཡིན་པའི་ཕྱིར། རྩ་བར་འདོད་ན། མར་མེ་སྐད་ཅིག་ཐ་མ་ཆོས་ཅན། ཉེར་ལེན་མ་ཡིན་པར་ཐལ། རང་གི་ཉེར་འབྲས་རང་གི་རྫས་རྒྱུན་ཕྱི་མར་གཙོ་བོར་སྐྱེད་བྱེད་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱི་རྫས་རྒྱུན་ཕྱི་མ་མེད་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་རྫས་རྒྱུན་ཆད་ཁ་མའི་དངོས་པོ་ཡིན་པའི་ཕྱིར།

			ཁ་ཅིག་ན་རེ། གྲུབ་བདེ་གཅིག་ཡིན་ན། གྲུབ་བདེ་རྫས་གཅིག་ཡིན་པས་ཁྱབ་ཟེར་ན། ཙན་དན་གྱི་ཁ་དོག་དང༌། ཙན་དན་གྱི་དྲི་གཉིས་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། ཁྱོད་གཉིས་གྲུབ་པ་དུས་མཉམ། གནས་པ་དུས་མཉམ། འཇིག་པ་དུས་མཉམ་པའི་ཕྱིར། ཁྱབ་སྟེ་དེ་གྲུབ་བདེ་གཅིག་པའི་དོན་ཡིན་པའི་ཕྱིར། རྩ་བར་འདོད་ན། ཙན་དན་གྱི་དྲི་དང༌། ཙན་དན་གྱི་ཁ་དོག་གཉིས་ཆོས་ཅན། གྲུབ་བདེ་རྫས་གཅིག་མ་ཡིན་པར་ཐལ། རྫས་གཅིག་མ་ཡིན་པའི་ཕྱིར། མ་གྲུབ་ན། ཙན་དན་གྱི་དྲི་དང༌། ཙན་དན་གྱི་ཁ་དོག་གཉིས་ཆོས་ཅན། རྫས་གཅིག་མ་ཡིན་པར་ཐལ། ངོ་བོ་སོ་སོ་བར་སྐྱེས་པའི་ཆོས་ཡིན་པའི་ཕྱིར།

			ཁ་ཅིག་ན་རེ། རྫས་རིགས་གཅིག་ཡིན་ན། རྫས་གཅིག་ཡིན་པས་ཁྱབ་ཟེར་ན། ཉེར་ལེན་ནས་རྡོག་གཅིག་ལས་སྐྱེས་པའི་ནས་འབྲུ་ཆེ་ཆུང་གཉིས་ཆོས་ཅན། རྫས་གཅིག་པ་ཡིན་པར་ཐལ། རྫས་རིགས་གཅིག་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། རང་གི་ཉེར་ལེན་གཅིག་ལས་སྐྱེས་པའི་ཐ་དད་པའི་འདུས་བྱས་ཡིན་པའི་ཕྱིར། ཁྱབ་སྟེ། རྫས་རིགས་གཅིག་མི་གཅིག་གི་དོན། རང་གི་ཉེར་ལེན་གཅིག་མི་གཅིག་ལ་བྱེད་དགོས་པའི་ཕྱིར་ཏེ། རྫས་རིགས་གཅིག་མི་གཅིག་གི་དོན་བཤད་ཚུལ་ཡོད་པའི་ཕྱིར། རྩ་བར་འདོད་ན། དེ་གཉིས་ཆོས་ཅན། རྫས་གཅིག་མ་ཡིན་པར་ཐལ། ངོ་བོ་གཅིག་པར་སྐྱེས་པའི་ཆོས་མ་ཡིན་པའི་ཕྱིར་ཏེ། ངོ་བོ་ཐ་དད་ཡིན་པའི་ཕྱིར།

			ཁ་ཅིག་ན་རེ། རིགས་གཅིག་ཡིན་ན། བདག་ཉིད་གཅིག་ཡིན་པས་ཁྱབ་ཟེར་ན། རྟ་དཀར་ནག་གཉིས་ཆོས་ཅན། བདག་ཉིད་གཅིག་ཡིན་པར་ཐལ། རིགས་གཅིག་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། ལྡོག་པ་རིགས་གཅིག་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། གང་ཟག་གང་གིས་ཡིད་གཏད་པས་མཐོང་ཙམ་ཉིད་ནས་འདི་དང་འདི་འདྲའོ་སྙམ་པའི་བློ་ངང་གིས4་སྐྱེད་ནུས་པའི་ཆོས་ཡིན་པའི་ཕྱིར། ཁྱབ་སྟེ། ལྡོག་པ་རིགས་གཅིག་གི་དོན་ཡོད་པའི་ཕྱིར། རྩ་བར་འདོད་ན། དེ་ཆོས་ཅན། བདག་ཉིད་གཅིག་མ་ཡིན་པར་ཐལ། ངོ་བོ་ཐ་དད་ཡིན་པའི་ཕྱིར་ཏེ། ཕན་ཚུན་འབྲེལ་མེད་དོན་གཞན་ཡིན་པའི་ཕྱིར།

			ཁ་ཅིག་ན་རེ། དངོས་པོའི་ཉེར་ལེན་གྱི་འབྲས་བུ་ཡིན་ན། དངོས་པོའི་ཉེར་འབྲས་ཡིན་པས་ཁྱབ་ཟེར་ན། དངོས་པོ་ཆོས་ཅན། དངོས་པོའི་ཉེར་འབྲས་ཡིན་པར་ཐལ། དངོས་པོའི་ཉེར་ལེན་གྱི་འབྲས་བུ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། རང་གི་ཉེར་ལེན་གྱི་འབྲས་བུ་ཡིན་པར་ཐལ། ཁྱོད་ཀྱི་ཉེར་ལེན་དེ། ཁྱོད་ཀྱི་རྒྱུ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དངོས་པོའི་ཉེར་འབྲས་མ་ཡིན་པར་ཐལ། དངོས་པོའི་འབྲས་བུ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཁྱོད་ཀྱི་འབྲས་བུ་མ་ཡིན་པར་ཐལ། བདག་མེད་ཡིན་པའི་ཕྱིར།

			གཉིས་པ་རང་གི་ལུགས་ལ། རྒྱུའི་མཚན་ཉིད་ཡོད་དེ། སྐྱེད་བྱེད་དེ་དེ་ཡིན་པའི་ཕྱིར། རྒྱུ་འབྲས་བུ་དངོས་པོ་གསུམ་དོན་གཅིག །དངོས་པོའི་རྒྱུའི་མཚན་ཉིད་ཡོད་དེ། དངོས་པོའི་སྐྱེད་བྱེད་དེ་དེ་ཡིན་པའི་ཕྱིར་ཏེ། དངོས་པོ་ཡིན་ན། ཁྱོད་ཀྱི་སྐྱེད་བྱེད་ཁྱོད་ཀྱི་རྒྱུའི་མཚན་ཉིད་ཡིན་པས་ཁྱབ་པའི་ཕྱིར། དངོས་པོའི་རྒྱུ་ལ་དབྱེ་ན་གཉིས་ཡོད་དེ། དངོས་པོའི་དངོས་རྒྱུ་དང༌། དངོས་པོའི་བརྒྱུད་རྒྱུ་གཉིས་ཡོད་པའི་ཕྱིར། དངོས་པོའི་དངོས་རྒྱུའི་མཚན་ཉིད་ཡོད་དེ། དངོས་པོའི་དངོས་སུ་སྐྱེད་བྱེད་དེ་དེ་ཡིན་པའི་ཕྱིར། མཚན་གཞི་ཡོད་དེ། དངོས་པོའི་སྔ་ལོགས་སུ་བྱུང་བ་དེ་དེ་ཡིན་པའི་ཕྱིར། དངོས་པོའི་བརྒྱུད་རྒྱུའི་མཚན་ཉིད་ཡོད་དེ། དངོས་པོའི་བརྒྱུད་ནས་སྐྱེད་བྱེད་དེ་དེ་ཡིན་པའི་ཕྱིར། མཚན་གཞི་ཡོད་དེ། དངོས་པོའི་སྔ་ལོགས་སུ་བྱུང་བའི་སྔ་ལོགས་སུ་བྱུང་བ་དེ་དེ་ཡིན་པའི་ཕྱིར། དེས་དངོས་པོ་ཐམས་ཅད་ཀྱི་དངོས་རྒྱུ་དང་བརྒྱུད་རྒྱུ་ལ་རིགས་འགྲེ།

			ཡང་དངོས་པོའི་རྒྱུ་ལ་དབྱེ་ན། གཉིས་ཡོད་དེ། དངོས་པོའི་ཉེར་ལེན་དང་དངོས་པོའི་ལྷན་ཅིག་བྱེད་རྐྱེན་གཉིས་ཡོད་པའི་ཕྱིར། དངོས་པོའི་ཉེར་ལེན་གྱི་མཚན་ཉིད་ཡོད་དེ། དངོས་པོ་རང་གི་རྫས་རྒྱུན་དུ་གཙོ་བོར་སྐྱེད་བྱེད་དེ་དེ་ཡིན་པའི་ཕྱིར། མཚན་གཞི་ཡོད་དེ། དངོས་པོའི་རྒྱུར་གྱུར་པའི་བྱས་པ་དེ་དེ་ཡིན་པའི་ཕྱིར། དངོས་པོའི་ལྷན་ཅིག་བྱེད་རྐྱེན་གྱི་མཚན་ཉིད་ཡོད་དེ། དངོས་པོ་རང་གི་རྫས་རྒྱུན་མ་ཡིན་པར་རྫས་སུ་གཙོ་བོར་སྐྱེད་བྱེད་དེ་དེ་ཡིན་པའི་ཕྱིར། མཚན་གཞི་ཡོད་དེ། དངོས་པོའི་རྒྱུར་གྱུར་པའི་གང་ཟག་དེ་དེ་ཡིན་པའི་ཕྱིར།

			འབྲས་བུའི་མཚན་ཉིད་ཡོད་དེ། བསྐྱེད་བྱ་དེ་དེ་ཡིན་པའི་ཕྱིར། དངོས་པོའི་འབྲས་བུའི་མཚན་ཉིད་ཡོད་དེ། དངོས་པོའི་བསྐྱེད་བྱ་དེ་དེ་ཡིན་པའི་ཕྱིར། མཚན་གཞི་ཡོད་དེ། དངོས་པོའི་ཕྱི་ལོགས་སུ་བྱུང་བ་དེ་དེ་ཡིན་པའི་ཕྱིར། དངོས་པོའི་འབྲས་བུ་ལ་དབྱེ་ན་གཉིས་ཡོད་དེ། དངོས་པོའི་དངོས་འབྲས་དང་དངོས་པོའི་བརྒྱུད་འབྲས་གཉིས་ཡོད་པའི་ཕྱིར། དངོས་པོའི་དངོས་འབྲས་ཀྱི་མཚན་ཉིད་ཡོད་དེ། དངོས་པོའི་དངོས་སུ་བསྐྱེད་བྱ་དེ་དེ་ཡིན་པའི་ཕྱིར། མཚན་གཞི་ཡོད་དེ། དངོས་པོའི་ཕྱི་ལོགས་སུ་བྱུང་བ་དེ་དེ་ཡིན་པའི་ཕྱིར། དངོས་པོའི་བརྒྱུད་འབྲས་ཀྱི་མཚན་ཉིད་ཡོད་དེ། དངོས་པོའི་བརྒྱུད་ནས་བསྐྱེད་བྱ5་དེ་དེ་ཡིན་པའི་ཕྱིར། མཚན་གཞི་ཡོད་དེ། དངོས་པོའི་ཕྱི་ལོགས་སུ་བྱུང་བའི་ཕྱི་ལོགས་སུ་བྱུང་བ་དེ་དེ་ཡིན་པའི་ཕྱིར། དེས་དངོས་པོ་གཞན་གྱི་དངོས་འབྲས་དང་བརྒྱུད་འབྲས་ལ་རིགས་འགྲེ།

			གསུམ་པ་རྩོད་སྤོང་ལ། ཁ་ཅིག་ན་རེ། དངོས་པོའི་ཉེར་ལེན་མེད་པར་ཐལ། དངོས་པོའི་སྔ་ལོགས་སུ་བྱུང་བ་དེ་དེ་མ་ཡིན་པའི་ཕྱིར། མ་གྲུབ་ན། དངོས་པོའི་སྔ་ལོགས་སུ་བྱུང་བ་ཆོས་ཅན། དངོས་པོའི་ཉེར་ལེན་མ་ཡིན་པར་ཐལ། ཁྱོད་དངོས་པོར་འགྱུར་ངེས་མ་ཡིན་པའི་ཕྱིར། མ་གྲུབ་ན། དངོས་པོའི་སྔ་ལོགས་སུ་བྱུང་བ་ཆོས་ཅན། དངོས་པོར་འགྱུར་ངེས་མ་ཡིན་པར་ཐལ། དངོས་པོར་གྱུར་ཟིན་པའི་ཕྱིར། ཟེར་ན་མ་ཁྱབ། མ་གྲུབ་ན། དངོས་པོའི་སྔ་ལོགས་སུ་བྱུང་བ་ཆོས་ཅན། དངོས་པོར་གྱུར་ཟིན་པར་ཐལ། དངོས་པོ་ཡིན་པའི་ཕྱིར།

			ཁ་ཅིག་ན་རེ། ཀ་བུམ་གཉིས་ཆོས་ཅན། ཁྱོད་ཀྱི་ཉེར་ལེན་ཡོད་པར་ཐལ། ཁྱོད་དངོས་པོ་ཡིན་པའི་ཕྱིར། ཁྱབ་པ་ཁས། འདོད་ན། ཀ་བུམ་གཉིས་ཆོས་ཅན། ཁྱོད་དུ་འགྱུར་ངེས་ཡོད་པར་ཐལ། ཁྱོད་ཀྱི་ཉེར་ལེན་ཡོད་པའི་ཕྱིར། རྟགས་ཁས། འདོད་ན། ཀ་བུམ་གཉིས་ཆོས་ཅན། ཁྱོད་ཀྱི་ཡིན་པ་ཡོད་པར་ཐལ། ཁྱོད་དུ་འགྱུར་ངེས་ཡོད་པའི་ཕྱིར་ཟེར་ན། གོང་དུ་མ་ཁྱབ། དངོས་པོ་ཡིན་ན། རང་གི་རྒྱུའི་འབྲས་བུ་ཡིན་པས་ཁྱབ། བྱས་པ་ལ་ཁོ་ན་རེ། རང་གི་རྒྱུ་ཆོས་ཅན། དེར་ཐལ། དེའི་ཕྱིར་ཟེར་ན། རྟགས་མ་གྲུབ་སྟེ། རང་གི་རྒྱུ་མེད་པའི་ཕྱིར་ཏེ། རང་རྟག་པ་ཡིན་པའི་ཕྱིར། ཁོ་ན་རེ། བུམ་པ་ཆོས་ཅན། རྒྱུ་འབྲས་ཡིན་པར་ཐལ། རྒྱུ་འབྲས་གཉིས་ཀ་ཡིན་པའི་ཕྱིར། ཟེར་ན། མ་ཁྱབ་སྟེ། བུམ་པ་ཆོས་ཅན། རྒྱུ་འབྲས་མ་ཡིན་པར་ཐལ། ཐ་དད་མ་ཡིན་པའི་ཕྱིར་ཏེ། གཅིག་ཡིན་པའི་ཕྱིར།

			ཁ་ཅིག །རྟག་པ་མ་ཡིན་པའི་རྒྱུ་ཡོད་པར་ཐལ། རྒྱུ་ཡིན་ན་རྟག་པ་མ་ཡིན་པའི་རྒྱུ་ཡིན་པས་ཁྱབ་པའི་ཕྱིར་ཟེར་ན། མི་འཐད་དེ། རྒྱུ་ཡིན་ན་རྟག་པ་མ་ཡིན་པའི་རྒྱུ་མ་ཡིན་པས་ཁྱབ་པའི་ཕྱིར། དེར་ཐལ། གཞི་གྲུབ་ན། རྟག་པ་མ་ཡིན་པའི་རྒྱུ་མ་ཡིན་པས་ཁྱབ་པའི་ཕྱིར། དེར་ཐལ། གཞི་གྲུབ་ན། རྟག་པ་མ་ཡིན་པ་འབྲས་བུ་མ་ཡིན་པས་ཁྱབ་པའི་ཕྱིར། དེར་ཐལ། གཞི་གྲུབ་ན། རྟག་པ་མ་ཡིན་པ་དངོས་པོ་མ་ཡིན་པས་ཁྱབ་པའི་ཕྱིར།

			ཡང་ཁོ་ན་རེ། དངོས་པོའི་རྒྱུ་དང༌། དངོས་པོའི་འབྲས་བུའི་གཞི་མཐུན་ཡོད་པར་ཐལ། དངོས་པོའི་རྒྱུར་གྱུར་པའི་དངོས་པོའི་འབྲས་བུ་ཡོད་པའི་ཕྱིར་ཟེར་ན། མ་ཁྱབ་སྟེ། དངོས་པོའི་རྒྱུར་གྱུར་པའི་དངོས་པོའི་འབྲས་བུ་ཡོད་པར་ཐལ། དངོས་པོའི་རྒྱུར་གྱུར་པའི་དངོས་པོ་རྒྱུ་ཡིན་པའི་ཕྱིར། དེར་ཐལ། དེ་དངོས་པོ་ཡིན་པའི་ཕྱིར། གཞན་ཡང༌། དངོས་པོའི་རྒྱུར་གྱུར་པའི་དངོས་པོའི་འབྲས་བུ་ཡོད་པར་ཐལ། དངོས་པོ་དེ། དངོས་པོའི་རྒྱུར་གྱུར་པའི་དངོས་པོའི་འབྲས་བུ་ཡིན་པའི་ཕྱིར་ཏེ། དེ་དངོས་པོའི་རྒྱུར་གྱུར་པའི་དངོས་པོའི་ཕྱི་ལོགས་སུ་བྱུང་བ་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། ཁྱོད་ཁྱོད་ཀྱི་རྒྱུར་གྱུར་པའི་དངོས་པོའི་ཕྱི་ལོགས་སུ་བྱུང་བ་ཡིན་པར་ཐལ། ཁྱོད་འདུས་བྱས་ཡིན་པའི་ཕྱིར། བྱས་པ་ལ།

			ཁོ་ན་རེ། དངོས་པོ་ཆོས་ཅན། ཁྱོད་ཀྱི་རྒྱུར་གྱུར་པའི་ཁྱོད་ཀྱི་འབྲས་བུ་མེད་པར་ཐལ། ཁྱོད་ཀྱི་རྒྱུ་དང་ཁྱོད་ཀྱི་འབྲས་བུའི་ཡིན་པ་མེད་པའི་ཕྱིར་ཟེར་ན། མ་ཁྱབ་སྟེ། དངོས་པོ་ཆོས་ཅན། ཁྱོད་ཀྱི་རྒྱུར་གྱུར་པའི་ཁྱོད་ཀྱི་འབྲས་བུ་ཡོད་པར་ཐལ། ཁྱོད་ཀྱི་རྒྱུར་གྱུར་པའི6་ཁྱོད་ཡོད་པ་གང་ཞིག །དེ་རྟག་པ་མ་ཡིན་པའི་ཕྱིར།





དྲུག་པ་སྤྱི་དང་བྱེ་བྲག་གི་རྣམ་གཞག་བཤད་པ་ལ།


			དགག་བཞག་སྤོང་གསུམ་ལས། དང་པོ་ལ། ཁ་ཅིག་ན་རེ། སྤྱི་ཡིན་ན་བྱེ་བྲག་མ་ཡིན་པས་ཁྱབ་ཟེར་ན། དངོས་པོ་ཆོས་ཅན། བྱེ་བྲག་མ་ཡིན་པར་ཐལ། སྤྱི་ཡིན་པའི་ཕྱིར། ཁྱབ་པ་ཁས། མ་གྲུབ་ན། དངོས་པོ་ཆོས་ཅན། སྤྱི་ཡིན་པར་ཐལ། ཁྱོད་ཀྱི་བྱེ་བྲག་ཡོད་པའི་ཕྱིར། མ་གྲུབ་ན། དངོས་པོ་ཆོས་ཅན། ཁྱོད་ཀྱི་བྱེ་བྲག་ཡོད་པར་ཐལ། བུམ་པ་དེ་དེ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་དངོས་པོའི་བྱེ་བྲག་ཡིན་པར་ཐལ། ཁྱོད་དངོས་པོ་ཡིན། ཁྱོད་དངོས་པོ་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་དངོས་པོ་ཡང་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར། རྟགས་གཉིས་པ་མ་གྲུབ་ན། བུམ་པ་ཆོས་ཅན། དངོས་པོ་དང་བདག་གཅིག་འབྲེལ་ཡིན་པར་ཐལ། དངོས་པོ་དང་བདག་ཉིད་གཅིག་ཡིན་པ་གང་ཞིག །དངོས་པོ་དང་ཐ་དད་ཀྱང་ཡིན། དངོས་པོ་མེད་ན་ཁྱོད་མེད་དགོས་པའི་ཕྱིར། རྟགས་དང་པོ་མ་གྲུབ་ན། བུམ་པ་ཆོས་ཅན། དངོས་པོ་དང་བདག་ཉིད་གཅིག་ཡིན་པར་ཐལ། དངོས་པོ་དང་རང་བཞིན་གཅིག་ཡིན་པའི་ཕྱིར། རྟགས་གཉིས་པ་མ་གྲུབ་ན། བུམ་པ་ཆོས་ཅན། དངོས་པོ་དང་ཐ་དད་ཡིན་པར་ཐལ། གཟུགས་ཡིན་པའི་ཕྱིར། རྟགས་གསུམ་པ་མ་གྲུབ་ན། བུམ་པ་ཆོས་ཅན། དངོས་པོ་མེད་ན་ཁྱོད་མེད་དགོས་པར་ཐལ། དངོས་པོ་མེད་ན་གང་དྲན་དྲན་ཡིན་དགོས་པའི་ཕྱིར། གོང་གི་རྟགས་གསུམ་པ་མ་གྲུབ་ན། བུམ་པ་ཆོས་ཅན། ཁྱོད་མ་ཡིན་ཞིང་དངོས་པོ་ཡང་ཡིན་པའི་གཞི་མཐུན་པ་དུ་མ་གྲུབ་པར་ཐལ། ཙན་དན་གྱི་ཀ་བ་དེ་ཡང་དེ་ཡིན། ཤུག་པའི་ཀ་བ་དེ་ཡང་དེ་ཡིན་པའི་ཕྱིར། རྩ་བར་འདོད་ན། དངོས་པོ་ཆོས་ཅན། བྱེ་བྲག་ཡིན་པར་ཐལ། ཤེས་བྱའི་བྱེ་བྲག་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། ཤེས་བྱའི་བྱེ་བྲག་ཡིན་པར་ཐལ། ཁྱོད་ཤེས་བྱ་ཡིན། ཁྱོད་ཤེས་བྱ་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་ཤེས་བྱ་ཡང་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར།

			ཁ་ཅིག་ན་རེ། དངོས་པོའི་སྤྱི་ཡིན་ན། དོན་བྱེད་ནུས་པའི་སྤྱི་ཡིན་པས་ཁྱབ་ཟེར་ན། མཚོན་བྱ་ཆོས་ཅན། དོན་བྱེད་ནུས་པའི་སྤྱི་ཡིན་པར་ཐལ། དངོས་པོའི་སྤྱི་ཡིན་པའི་ཕྱིར། ཁྱབ་པ་ཁས། མ་གྲུབ་ན། མཚོན་བྱ་ཆོས་ཅན། ཁྱོད་དངོས་པོའི་སྤྱི་ཡིན་པར་ཐལ། དངོས་པོ་ཁྱོད་ཀྱི་བྱེ་བྲག་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། མཚོན་བྱའི་བྱེ་བྲག་ཡིན་པར་ཐལ། ཁྱོད་མཚོན་བྱ་ཡིན། ཁྱོད་མཚོན་བྱ་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་མཚོན་བྱ་ཡང་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར། རྩ་བར་འདོད་ན། དོན་བྱེད་ནུས་པ་ཆོས་ཅན། ཁྱོད་མཚོན་བྱའི་བྱེ་བྲག་མ་ཡིན་པར་ཐལ། མཚན་ཉིད་ཡིན་པའི་ཕྱིར་ཏེ། དངོས་པོའི་མཚན་ཉིད་ཡིན་པའི་ཕྱིར།

			ཁ་ཅིག་ན་རེ། དངོས་པོའི་སྤྱི་ཡིན་ན། མི་རྟག་པའི་སྤྱི་ཡིན་པས་ཁྱབ་ཟེར་ན། མི་རྟག་པ་དང་ཐ་དད་ཆོས་ཅན། མི་རྟག་པའི་སྤྱི་ཡིན་པར་ཐལ། དངོས་པོའི་སྤྱི་ཡིན་པའི་ཕྱིར། ཁྱབ་པ་ཁས། མ་གྲུབ་ན། མི་རྟག་པ་དང་ཐ་དད་ཆོས་ཅན། ཁྱོད་དངོས་པོའི་སྤྱི་ཡིན་པར་ཐལ། དངོས་པོ་ཁྱོད་ཀྱི་བྱེ་བྲག་ཡིན་པའི་ཕྱིར། རྩ་བར་འདོད་ན། མི་རྟག་པ་དང་ཐ་དད་ཆོས་ཅན། མི་རྟག་པའི་སྤྱི་མ་ཡིན་པར་ཐལ། མི་རྟག་པ་ཁྱོད་ཀྱི་བྱེ་བྲག་མ་ཡིན་པའི་ཕྱིར། མ་གྲུབ་ན། མི་རྟག་པ་ཆོས་ཅན། མི་རྟག་པ་དང་ཐ་དད་གྱི་བྱེ་བྲག་མ་ཡིན་པར་ཐལ། མི་རྟག་པ་དང་ཐ་དད་མ་ཡིན་པའི་ཕྱིར། མ་གྲུབ་ན། མི་རྟག་པ་ཆོས་ཅན། ཁྱོད་ཁྱོད་དང་ཐ་དད་མ་ཡིན་པར་ཐལ། ཁྱོད་གང་ཟག་གི་བདག་མེད་ཡིན་པའི་ཕྱིར།

			ཁ་ཅིག་ན་རེ། སྤྱིའི་སྤྱི་ཡང་ཡིན། བྱེ་བྲག་གི་བྱེ་བྲག་ཀྱང་ཡིན་པའི་གཞི་མཐུན་པ་མེད་ཟེར་ན། དེ་ཡོད་པར་ཐལ། རྟག་པ་དེ་དེ་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། ཁྱོད་སྤྱིའི་སྤྱི་ཡང་ཡིན། བྱེ་བྲག་གི་བྱེ་བྲག་ཀྱང་ཡིན་པའི་གཞི་མཐུན་པ་ཡིན་པར་ཐལ། ཁྱོད་སྤྱིའི་སྤྱི་ཡིན་པ་གང་ཞིག །བྱེ་བྲག་གི་བྱེ་བྲག་ཡིན་པའི་ཕྱིར། རྟགས་དང་པོ་མ་གྲུབ་ན། རྟག་པ་ཆོས་ཅན། ཁྱོད་སྤྱིའི་སྤྱི་ཡིན་པར་ཐལ། སྤྱི་ཁྱོད་ཀྱི་བྱེ་བྲག་ཡིན་པའི་ཕྱིར། རྟགས་གཉིས་པ་མ་གྲུབ་ན། རྟག་པ་ཆོས་ཅན། བྱེ་བྲག་གི་བྱེ་བྲག་ཡིན་པར་ཐལ། ཁྱོད་བྱེ་བྲག་ཡིན། ཁྱོད་བྱེ་བྲག་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་བྱེ་བྲག་ཀྱང་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར།

			ཁ་ཅིག །རྟག་པའི་སྤྱི་ཡིན་ན། རྟག་པའི་བྱེ་བྲག་མ་ཡིན་པས་ཁྱབ་ཟེར་ན། སྤྱི་ཆོས་ཅན། དེར་ཐལ། དེའི་ཕྱིར། དེར་ཐལ། རྟག་པ་ཁྱོད་ཀྱི་བྱེ་བྲག་ཡིན་པའི་ཕྱིར། དེར་ཐལ། རྟག་པ་སྤྱི་ཡིན། རྟག་པ་སྤྱི་དང་བདག་གཅིག་ཏུ་འབྲེལ། རྟག་པ་མ་ཡིན་ཞིང་སྤྱི་ཡང་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར། རྩ་བར་འདོད་ན། སྤྱི་ཆོས་ཅན། རྟག་པའི་བྱེ་བྲག་ཡིན་པར་ཐལ། ཁྱོད་རྟག་པ་ཡིན། ཁྱོད་རྟག་པ་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་རྟག་པ་ཡང་ཡིན་པའི་གཞི་མཐུན་དུ་མ་གྲུབ་པའི་ཕྱིར།

			ཁ་ཅིག །དངོས་པོའི་སྤྱི་ཡིན་ན། དངོས་པོའི་བྱེ་བྲག་མ་ཡིན་པས་མ་ཁྱབ་ཟེར་ན། མི་འཐད་དེ། དངོས་པོའི་སྤྱི་དང་དངོས་པོའི་བྱེ་བྲག་གཉིས་ཀ་ཡིན་པ་མེད་པའི་ཕྱིར། དེར་ཐལ། དེར་གྱུར་པའི་རྟག་པ་ཡང་མེད། དེར་གྱུར་པའི་མི་རྟག་པ་ཡང་མེད་པའི་ཕྱིར། དང་པོ་དེར་ཐལ། རྟག་པ་ཡིན་ན་དངོས་པོའི་བྱེ་བྲག་མ་ཡིན་པས་ཁྱབ་པའི་ཕྱིར་ཏེ། རྟག་པ་ཡིན་ན། དངོས་པོ་མ་ཡིན་པས་ཁྱབ་པའི་ཕྱིར། གོང་གི་རྟགས་གཉིས་པ་གྲུབ་སྟེ། དངོས་པོའི་སྤྱིར་གྱུར་པའི་དངོས་པོ་ཡིན་ན། གང་དྲན་དྲན་ཡིན་པས་ཁྱབ་པའི་ཕྱིར།

			རང་རེས་དངོས་པོ་ཡིན་ན། དངོས་པོའི་སྤྱི་མ་ཡིན་པས་ཁྱབ་བྱས་པ་ལ། ཁ་ཅིག་ན་རེ། སྒྲ་མི་རྟག་པ་ཆོས་ཅན། དེར་ཐལ། དེའི་ཕྱིར་ཟེར་ན་རྟགས་མ་གྲུབ་བོ། འདོད་མི་ནུས་ཏེ། སྒྲ་མི་རྟག་པ་དངོས་པོའི་སྤྱི་ཡིན་པའི་ཕྱིར་ཏེ། དངོས་པོ་སྒྲ་མི་རྟག་པའི་བྱེ་བྲག་ཡིན་པའི་ཕྱིར། དེར་ཐལ། དངོས་པོ་སྒྲ་མི་རྟག་པ་ཡིན། དངོས་པོ་སྒྲ་མི་རྟག་པ་དང་བདག་གཅིག་ཏུ་འབྲེལ། དངོས་པོ་མ་ཡིན་ཞིང་སྒྲ་མི་རྟག་པ་ཡང་ཡིན་པའི་གཞི་མཐུན་དུ་མ་གྲུབ་པའི་ཕྱིར། རྟགས་ཕྱི་མ་དེར་ཐལ། ཤེས་བྱ་ཡང་དེ་ཡིན། རྟག་པ་དེ་ཡང་དེ་ཡིན་པའི་ཕྱིར། དེར་ཐལ། བདག་མེད་ཡིན་ན། སྒྲ་མི་རྟག་པ་ཡིན་པས་ཁྱབ་པའི་ཕྱིར།

			ཁ་ཅིག་ན་རེ། བློའི་བྱེ་བྲག་ཡིན་ན། དངོས་པོའི་བྱེ་བྲག་ཡིན་པས་ཁྱབ་ཟེར་ན། དངོས་པོའི་རྒྱུར་གྱུར་པའི་ཚད་མ་དང་བཅད་ཤེས་གཉིས་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། ཁྱོད་བློ་ཡིན། ཁྱོད་བློ་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང༌། བློ་ཡང་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར། དང་པོ་དང་གཉིས་པ་སླ། གསུམ་པ་མ་གྲུབ་ན། དེ་འདྲ་བའི་གཞི་མཐུན་པ་དུ་མ་གྲུབ་པར་ཐལ། རྣམ་མཁྱེན་དེ་ཡང་དེ་ཡིན། ཚད་མ་དེ་ཡང་དེ་ཡིན། དེ་གཉིས་ཕན་ཚུན་ཐ་དད་དུ་གྲུབ་པའི་ཕྱིར། རྩ་བར་འདོད་ན། དེ་ཆོས་ཅན། དངོས་པོའི་བྱེ་བྲག་མ་ཡིན་པར་ཐལ། དངོས་པོ་དང་བདག་གཅིག་ཏུ་འབྲེལ་བ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་རྒྱུ་ཡིན་པའི་ཕྱིར། རྟགས་སླ།

			གཉིས་པ་རང་ལུགས་ལ། སྤྱིའི་མཚན་ཉིད་ཡོད་དེ། རང་གི་གསལ་བ་ལ་རྗེས་སུ་འགྲོ་བའི་ཆོས་དེ་དེ་ཡིན་པའི་ཕྱིར། སྤྱི་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན་གསུམ་ཡོད་དེ། རིགས་སྤྱི། དོན་སྤྱི། ཚོགས་སྤྱི་དང་གསུམ་ཡོད་པའི་ཕྱིར། རིགས་སྤྱིའི་མཚན་ཉིད་ཡོད་དེ། རང་གི་རིགས་ཅན་དུ་མ་ལ་རྗེས་སུ་འགྲོ་བའི་ཆོས་དེ་དེ་ཡིན་པའི་ཕྱིར། མཚན་གཞི་ཡོད་དེ། ཤེས་བྱ་དེ་དེ་ཡིན་པའི་ཕྱིར། བུམ་པའི་དོན་སྤྱིའི་མཚན་ཉིད་ཡོད་དེ། བུམ་འཛིན་རྟོགས་པ་ལ་བུམ་པ་མ་ཡིན་བཞིན་དུ་བུམ་པ་ལྟ་བུར་སྣང་བའི་སྒྲོ་བཏགས་ཀྱི་ཆ་དེ་དེ་ཡིན་པའི་ཕྱིར། མཚན་གཞི་ཡོད་དེ། བུམ་འཛིན་རྟོག་པ་སྐད་ཅིག་མ་གཉིས་པ་ལ་བུམ་པ་སྐད་ཅིག་གཉིས་པ་མ་ཡིན་པ་ལས་ལོག་པར་སྣང་བ་དེ་དེ་ཡིན་པའི་ཕྱིར། ཚོགས་སྤྱིའི་མཚན་ཉིད་ཡོད་དེ། རང་གི་ཆ་ཤས་དུ་མ་འདུས་པའི་གཟུགས་རགས་པ་དེ་དེ་ཡིན་པའི་ཕྱིར། མཚན་གཞི་ཡོད་དེ། བུམ་པ་དང་ཀ་བ་ལྟ་བུ་དེ་ཡིན་པའི་ཕྱིར། ཚོགས་སྤྱི་དང༌། རིགས་སྤྱིའི་གཞི་མཐུན་ཡོད་དེ། བུམ་པ་དེ་དེ་ཡིན་པའི་ཕྱིར། ཚོགས་སྤྱི་མ་ཡིན་པ་དང༌། རིགས་སྤྱིའི་གཞི་མཐུན་ཡོད་དེ། ཤེས་བྱ་དེ་དེ་ཡིན་པའི་ཕྱིར། རིགས་སྤྱི་མ་ཡིན་པ་དང༌། ཚོགས་སྤྱིའི་གཞི་མཐུན་ཡོད་དེ། ཀ་བུམ་གཉིས་དེ་ཡིན་པའི་ཕྱིར། རིགས་སྤྱི་མ་ཡིན་པ་དང༌། ཚོགས་སྤྱི་མ་ཡིན་པའི་གཞི་མཐུན་ཡོད་དེ། རྟག་དངོས་གཉིས་དེ་ཡིན་པའི་ཕྱིར། བྱེ་བྲག་གི་མཚན་ཉིད་ཡོད་དེ། ཁྱབ་བྱེད་དུ་འཇུག་པའི་རང་གི་རིགས་ཡོད་པ་ཅན་གྱི7་ཆོས་དེ། རང་ཉིད་བྱེ་བྲག་ཡིན་པའི་མཚན་ཉིད་ཡིན་པའི་ཕྱིར།

			གསུམ་པ་རྩོད་པ་སྤོང་བ་ལ་ཁོ་ན་རེ། ཀ་བུམ་གཉིས་ཆོས་ཅན། སྤྱི་ཡིན་པར་ཐལ། ཚོགས་སྤྱི་ཡིན་པའི་ཕྱིར་ན་མ་ཁྱབ། རྟགས་གྲུབ་སྟེ། རྡུལ་རྫས་བརྒྱད་འདུས་ཀྱི་གོང་བུ་ཡིན་པའི་ཕྱིར། འདོད་ན། དེ་ཆོས་ཅན། སྤྱི་མ་ཡིན་པར་ཐལ། ཁྱོད་ཀྱི་བྱེ་བྲག་མེད་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཡིན་པ་མི་སྲིད་པའི་ཤེས་བྱ་ཡིན་པའི་ཕྱིར།

			ཡང་ཁོ་ན་རེ། ཤེས་བྱ་དེ་སྤྱི་མ་ཡིན་པར་ཐལ། དེ་ཤེས་བྱ་ཡིན་པའི་སྤྱི་མ་ཡིན་པའི་ཕྱིར་ན་མ་ཁྱབ། མ་གྲུབ་ན། དེ་ཤེས་བྱ་ཡིན་པའི་སྤྱི་མ་ཡིན་པར་ཐལ། ཤེས་བྱ་ཡིན་པའི་སྤྱི་མེད་པའི་ཕྱིར། མ་གྲུབ་ན། དེར་ཐལ། ཤེས་བྱའི་སྤྱི་མེད་པ་གང་ཞིག །ཤེས་བྱ་དང༌། ཤེས་བྱ་ཡིན་པ་གཉིས་དོན་གཅིག་ཡིན་པའི་ཕྱིར། གོང་དུ་འདོད་ན། ཤེས་བྱ་ཆོས་ཅན། སྤྱི་ཡིན་པར་ཐལ། རང་གི་གསལ་བ་ལ་རྗེས་སུ་འགྲོ་བའི་ཆོས་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རང་གི་རིགས་ཅན་དུ་མ་ལ་རྗེས་སུ་འགྲོ་བའི་ཆོས་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རང་གི་རིགས་ཅན་དུ་མ་ལ་རྗེས་སུ་འགྲོ་བའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟག་དངོས་ཐམས་ཅད་ཁྱོད་ཀྱི་རིགས་སུ་གཏོགས་པའི་ཕྱིར།

			ཡང་ཁོ་ན་རེ། ཤེས་བྱ་མ་ཡིན་པའི་སྤྱི་ཡིན་པར་ཐལ། མ་ཡིན་པ་ཤེས་བྱའི་བྱེ་བྲག་ཡིན་པའི་ཕྱིར་ཟེར་ན་མ་ཁྱབ། འདོད་ན། ཤེས་བྱ་མ་ཡིན་པའི་སྤྱི་མ་ཡིན་པར་ཐལ། ཤེས་བྱ་མ་ཡིན་པའི་སྤྱི་ཡིན་ན་གང་དྲན་དྲན་ཡིན་པས་ཁྱབ་པའི་ཕྱིར།

			ཡང་ཁོ་ན་རེ། བྱེ་བྲག་མ་ཡིན་པའི་བྱེ་བྲག་ཡོད་པར་ཐལ། སྤྱི་མ་ཡིན་པའི་སྤྱི་ཡོད་པའི་ཕྱིར་ན་མ་ཁྱབ། རྟགས་གྲུབ་སྟེ། ཤེས་བྱ་དེ་སྤྱི་མ་ཡིན་པའི་སྤྱི་ཡིན་པའི་ཕྱིར། མ་གྲུབ་ན། ཤེས་བྱ་ཆོས་ཅན། སྤྱི་མ་ཡིན་པའི་སྤྱི་ཡིན་པར་ཐལ། སྤྱི་མ་ཡིན་པ་ཁྱོད་ཀྱི་བྱེ་བྲག་ཡིན་པའི་ཕྱིར།

			ཡང་ཁོ་ན་རེ། ཤེས་བྱ་ཆོས་ཅན། སྤྱི་མ་ཡིན་པའི་སྤྱི་མ་ཡིན་པར་ཐལ། སྤྱི་ཡིན་པའི་སྤྱི་ཡིན་པའི་ཕྱིར་ཟེར་ན་མ་ཁྱབ། རྟགས་གྲུབ་སྟེ། སྤྱི་ཡིན་པ་ཁྱོད་ཀྱི་བྱེ་བྲག་ཡིན་པའི་ཕྱིར། ཡང་ཁོ་ན་རེ། རྟག་པ་སྒྲ་མི་རྟག་པའི་བྱེ་བྲག་མ་ཡིན་པར་ཐལ། དངོས་པོ་སྒྲ་མི་རྟག་པའི་བྱེ་བྲག་ཡིན་པའི་ཕྱིར་ཟེར་ན་མ་ཁྱབ་སྟེ། རྟག་པ་སྒྲ་མི་རྟག་པའི་བྱེ་བྲག་ཡིན་པར་ཐལ། སྒྲ་མི་རྟག་པ་རང་གི་གསལ་བ་རྟག་པ་ལ་རྗེས་སུ་འགྲོ་བའི་ཆོས་ཡིན་པའི་ཕྱིར། དེར་ཐལ། དེའི་གསལ་བ་ལ་རྟག་པ་ཡོད་པའི་ཕྱིར་ཏེ། དེའི་གསལ་བ་ལ་རྟག་དངོས་གཉིས་ཀ་ཡོད་པའི་ཕྱིར།

			ཁོ་ན་རེ། ཡོད་པ་ཆོས་ཅན། བྱེ་བྲག་ཡིན་པར་ཐལ། ཁྱབ་བྱེད་དུ་འཇུག་པའི་རང་གི་རིགས་ཡོད་པ་ཅན་གྱི་ཆོས་ཡིན་པའི་ཕྱིར། དེར་ཐལ། ཁྱབ་བྱེད་དུ་འཇུག་པའི་ཡོད་པ་ཡོད་པའི་ཕྱིར་ཟེར་ན་མ་ཁྱབ་སྟེ། མཚན་ཉིད་ཀྱི་ཟུར་དུ་རང་གི་རིགས་ཡོད་པ་ཞེས་སྨོས་པ་ལ་དགོས་པ་ཡོད་པའི་ཕྱིར།





བདུན་པ་རྫས་ལྡོག་གི་རྣམ་གཞག་བཤད་པ་ལ།


			ཁ་ཅིག་ན་རེ། རྫས་ཆོས་ཡིན་ན། ལྡོག་ཆོས་ཡིན་པས་ཁྱབ་ཟེར་ན། བུམ་པ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། ཁྱོད་གཞི་གྲུབ། ཁྱོད་ཁྱོད་རང་ཡིན། ཁྱོད་མ་ཡིན་པ་ཁྱོད་མ་ཡིན། ཁྱོད་ཀྱི་ལྡོག་པ་རྫས་ཆོས་དང་མི་འགལ་བ་ཡིན་པའི་ཕྱིར། དང་པོ་གྲུབ་སྟེ། ཡོད་པའི་ཕྱིར། གཉིས་པ་མ་གྲུབ་ན། བུམ་པ་བུམ་པ་ཡིན་པར་ཐལ། བུམ་པ་ཡོད་པའི་ཕྱིར། གསུམ་པ་མ་གྲུབ་ན། བུམ་པ་མ་ཡིན་པ་བུམ་པ་མ་ཡིན་པར་ཐལ། བུམ་པ་མ་ཡིན་པ་རྟག་པ་ཡིན་པའི་ཕྱིར། བཞི་པ་མ་གྲུབ་ན། བུམ་པའི་ལྡོག་པ་རྫས་ཆོས་དང་མི་འགལ་བ་ཡིན་པར་ཐལ། བུམ་པའི་ལྡོག་པ་དང་རྫས་ཆོས་ཀྱི་གཞི་མཐུན་ཡོད་པའི་ཕྱིར། མ་གྲུབ་ན། དེར་ཐལ། བུམ་པ་དེ་དེ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ལྡོག་ཆོས་མ་ཡིན་པར་ཐལ། ལྡོག་ཆོས་དང་པོ་གསུམ་པོ་གང་རུང་མ་ཡིན། རྗེས་མཐུན་བཞི་པོ་གང་རུང་མ་ཡིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། དེར་ཐལ། རང་ཡིན་པའི་ལྡོག་ཆོས་མ་ཡིན། རང་མ་ཡིན་པའི་ལྡོག་ཆོས་མ་ཡིན། ལྡོག་ཆོས་ཕུང་སུམ་ཙམ་པོ་བ་ཡང་མ་ཡིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། ཁྱོད་མ་ཡིན་པ་ཁྱོད་ཡིན་པར་ཐལ། ཁྱོད་རང་ཡིན་པའི་ལྡོག་ཆོས་ཡིན་པའི་ཕྱིར། རྟགས་ཁས། ཁྱབ་སྟེ། ཁྱོད་གཞི་གྲུབ། ཁྱོད་ཁྱོད་རང་ཡིན། ཁྱོད་མ་ཡིན་པ་ཁྱོད་ཡིན། ཁྱོད་ཀྱི་ལྡོག་པ་རང་ཡིན་པའི་ལྡོག་ཆོས་དང་མི་འགལ་བ་ཡང་ཡིན་པའི་གཞི་མཐུན་པ་དེ། ཁྱོད་རང་ཡིན་པའི་ལྡོག་ཆོས་ཀྱི་མཚན་ཉིད་ཡིན་པའི་ཕྱིར། འདོད་ན། བུམ་པ་མ་ཡིན་པ་བུམ་པ་མ་ཡིན་པར་ཐལ། བུམ་པ་མ་ཡིན་པ་དངོས་པོ་མ་ཡིན་པའི་ཕྱིར། རྟགས་གཉིས་པ་མ་གྲུབ་ན། བུམ་པ་ཆོས་ཅན། ཁྱོད་ཁྱོད་རང་མ་ཡིན་པར་ཐལ། ཁྱོད་རང་མ་ཡིན་པའི་ལྡོག་ཆོས་ཡིན་པའི་ཕྱིར། རྟགས་ཁས། ཁྱབ་སྟེ། ཁྱོད་གཞི་གྲུབ། ཁྱོད་ཁྱོད་རང་མ་ཡིན། ཁྱོད་མ་ཡིན་པ་ཁྱོད་མ་ཡིན། ཁྱོད་ཀྱི་ལྡོག་པ་རང་མ་ཡིན་པའི་ལྡོག་ཆོས་དང་མི་འགལ་བ་ཡང་ཡིན་པའི་གཞི་མཐུན་པ་དེ། ཁྱོད་རང་མ་ཡིན་པའི་ལྡོག་ཆོས་ཀྱི་མཚན་ཉིད་ཡིན་པའི་ཕྱིར། འདོད་ན། བུམ་པ་བུམ་པ་ཡིན་པར་ཐལ། བུམ་པ་ཡོད་པའི་ཕྱིར། རྟགས་གསུམ་པ་མ་གྲུབ་ན། བུམ་པ་ཆོས་ཅན། ཁྱོད་མ་ཡིན་པ་ཁྱོད་ཡིན་པར་ཐལ། ཁྱོད་ལྡོག་ཆོས་ཕུང་སུམ་ཙམ་པོ་པ་ཡིན་པའི་ཕྱིར། རྟགས་ཁས། ཁྱབ་སྟེ། ཁྱོད་གཞི་གྲུབ། ཁྱོད་ཁྱོད་རང་མ་ཡིན། ཁྱོད་མ་ཡིན་པ་ཁྱོད་ཡིན། ཁྱོད་ཀྱི་ལྡོག་པ་ལྡོག་ཆོས་ཕུང་སུམ་ཙམ་པོ་བ་དང་མི་འགལ་བ་ཡང་ཡིན་པའི་གཞི་མཐུན་པ་དེ། ཁྱོད་ལྡོག་ཆོས་ཕུང་སུམ་ཙམ་པོ་བའི་མཚན་ཉིད་ཡིན་པའི་ཕྱིར། འདོད་ན། བུམ་པ་མ་ཡིན་པ་བུམ་པ་མ་ཡིན་པར་ཐལ། བུམ་པ་མ་ཡིན་པ་བེམ་པོ་མ་ཡིན་པའི་ཕྱིར། གོང་གི་རྩ་རྟགས་གཉིས་པ་མ་གྲུབ་ན། བུམ་པ་ཆོས་ཅན། རྗེས་མཐུན་བཞི་པོ་གང་རུང་མ་ཡིན་པར་ཐལ། རང་ཡིན་པའི་ལྡོག་ཆོས་ཀྱི་རྗེས་མཐུན་མ་ཡིན། རང་མ་ཡིན་པའི་ལྡོག་ཆོས་ཀྱི་རྗེས་མཐུན་མ་ཡིན། ལྡོག་ཆོས་ཕུང་སུམ་ཙམ་པོ་བའི་རྗེས་མཐུན་མ་ཡིན། རྫས་ཆོས་ཀྱི་རྗེས་མཐུན་ཡང་མ་ཡིན་པའི་ཕྱིར། དང་པོ་མ་གྲུབ་ན། བུམ་པ་ཆོས་ཅན། ཁྱོད་མ་ཡིན་པ་ཁྱོད་ཡིན་པར་ཐལ། ཁྱོད་རང་ཡིན་པའི་ལྡོག་ཆོས་ཀྱི་རྗེས་མཐུན་ཡིན་པའི་ཕྱིར། རྟགས་ཁས། ཁྱབ་སྟེ། ཁྱོད་གཞི་གྲུབ། ཁྱོད་ཁྱོད་རང་ཡིན། ཁྱོད་མ་ཡིན་པ་ཁྱོད་ཡིན། ཁྱོད་ཀྱི་ལྡོག་པ་རང་ཡིན་པའི་ལྡོག་ཆོས་ཀྱི་རྗེས་མཐུན་དང་མི་འགལ་བ་ཡང་ཡིན་པའི་གཞི་མཐུན་པ་དེ། ཁྱོད་རང་ཡིན་པའི་ལྡོག་ཆོས་ཀྱི་རྗེས་མཐུན་གྱི་མཚན་ཉིད་ཡིན་པའི་ཕྱིར། འདོད་ན། གོང་དུ་བཀག་ཟིན། གཉིས་པ་མ་གྲུབ་ན། བུམ་པ་ཆོས་ཅན། ཁྱོད་ཁྱོད་རང་མ་ཡིན་པར་ཐལ། ཁྱོད་རང་མ་ཡིན་པའི་ལྡོག་ཆོས་ཀྱི་རྗེས་མཐུན་ཡིན་པའི་ཕྱིར། རྟགས་ཁས། ཁྱབ་སྟེ། ཁྱོད་གཞི་གྲུབ། ཁྱོད་ཁྱོད་རང་མ་ཡིན། ཁྱོད་མ་ཡིན་པ་ཁྱོད་མ་ཡིན། ཁྱོད་ཀྱི་ལྡོག་པ་རང་མ་ཡིན་པའི་ལྡོག་ཆོས་ཀྱི་རྗེས་མཐུན་དང་མི་འགལ་བ་ཡང་ཡིན་པའི་གཞི་མཐུན་པ་དེ། ཁྱོད་རང་མ་ཡིན་པའི་ལྡོག་ཆོས་ཀྱི་རྗེས་མཐུན་གྱི་མཚན་ཉིད་ཡིན་པའི་ཕྱིར། འདོད་ན། གོང་དུ་བཀག་ཟིན། གསུམ་པ་མ་གྲུབ་ན། བུམ་པ་ཆོས་ཅན། ཁྱོད་ཁྱོད་རང་མ་ཡིན་པར་ཐལ། ཁྱོད་ལྡོག་ཆོས་ཕུང་སུམ་ཙམ་པོ་བའི་རྗེས་མཐུན་ཡིན་པའི་ཕྱིར། ཁྱབ་སྟེ། ཁྱོད་གཞི་གྲུབ། ཁྱོད་ཁྱོད་རང་མ་ཡིན། ཁྱོད་མ་ཡིན་པ་ཁྱོད་ཡིན། ཁྱོད་ཀྱི་ལྡོག་པ་ལྡོག་ཆོས་ཕུང་སུམ་ཙམ་པོ་བའི་རྗེས་མཐུན་དང་མི་འགལ་བ་ཡང་ཡིན་པའི་གཞི་མཐུན་པ་དེ། ཁྱོད་ལྡོག་ཆོས་ཕུང་སུམ་ཙམ་པོ་བའི་རྗེས་མཐུན་གྱི་མཚན་ཉིད་ཡིན་པའི་ཕྱིར། འདོད་ན། གོང་དུ་བཀག་ཟིན། བཞི་པ་མ་གྲུབ་ན། བུམ་པ་ཆོས་ཅན། ཁྱོད་ཀྱི་ལྡོག་པ་རྫས་ཆོས་ཀྱི་རྗེས་མཐུན་དང་མི་འགལ་བ་ཡིན་པར་ཐལ། ཁྱོད་རྫས་ཆོས་ཀྱི་རྗེས་མཐུན་ཡིན་པའི་ཕྱིར། རྟགས་ཁས། ཁྱབ་སྟེ། ཁྱོད་གཞི་གྲུབ། ཁྱོད་ཁྱོད་རང་ཡིན། ཁྱོད་མ་ཡིན་པ་ཁྱོད་མ་ཡིན། ཁྱོད་ཀྱི་ལྡོག་པ་རྫས་ཆོས་ཀྱི་རྗེས་མཐུན་དང་མི་འགལ་བ་ཡང་ཡིན་པའི་གཞི་མཐུན་པ་དེ། ཁྱོད་རྫས་ཆོས་ཀྱི་རྗེས་མཐུན་གྱི་མཚན་ཉིད་ཡིན་པའི་ཕྱིར།

			གཞན་ཡང༌། བུམ་པ་ཆོས་ཅན། རྫས་ཆོས་ཀྱི་རྗེས་མཐུན་མ་ཡིན་པར་ཐལ། རྫས་ཆོས་དངོས་གནས་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྫས་ཆོས་ཡིན་པའི་ཕྱིར། མ་ཁྱབ་ཟེར་ན། རྫས་ཆོས་ཅན། ཁྱོད་ཡིན་ན། ཁྱོད་དངོས་གནས་པ་ཡིན་པས་ཁྱབ་པར་ཐལ། ཁྱོད་བདག་མེད་ཡིན་པའི་ཕྱིར། དེས་ན་རང་ཡིན་པའི་ལྡོག་ཆོས་ཡོད་དེ། མཚོན་བྱ། རྟག་པ། སྤྱི་དང༌། བྱེ་བྲག་སོགས་དེ་ཡིན་པའི་ཕྱིར། རང་མ་ཡིན་པའི་ལྡོག་ཆོས་ཡོད་དེ། མཚན་ཉིད། ཐ་དད། བུམ་པ་དང་གཅིག །ཀ་བུམ་གཉིས་སོགས་ཡིན་པ་མི་སྲིད་པའི་ཆོས་རྣམས་དེ་ཡིན་པའི་ཕྱིར། ལྡོག་ཆོས་ཕུང་སུམ་ཙམ་པོ་བ་ཡོད་དེ། དངོས་པོའི་བྱེ་བྲག་དང༌། དངོས་པོའི་སྤྱི་སོགས་དེ་ཡིན་པའི་ཕྱིར། རྫས་ཆོས་ཀྱི་རྗེས་མཐུན་ཡོད་དེ། ལྡོག་ཆོས་སུ་གྱུར་པའི་དངོས་པོ་དེ་དེ་ཡིན་པའི་ཕྱིར། རང་ཡིན་པའི་ལྡོག་ཆོས་ཀྱི་རྗེས་མཐུན་ཡོད་དེ། རང་ཡིན་པའི་ལྡོག་ཆོས་མ་ཡིན་པ་དེ་དེ་ཡིན་པའི་ཕྱིར། རང་མ་ཡིན་པའི་ལྡོག་ཆོས་ཀྱི་རྗེས་མཐུན་ཡོད་དེ། རང་མ་ཡིན་པའི་ལྡོག་ཆོས་དེ་དེ་ཡིན་པའི་ཕྱིར། ལྡོག་ཆོས་ཕུང་སུམ་ཙམ་པོ་བའི་རྗེས་མཐུན་ཡོད་དེ། ལྡོག་ཆོས་ཕུང་སུམ་ཙམ་པོ་བ་དེ་དེ་ཡིན་པའི་ཕྱིར། །





༄༅། །ཚད་མའི་གཞུང་དོན་འབྱེད་པའི་བསྡུས་གྲྭའི་རྣམ་པར་བཤད་པ་


			རིགས་ལམ་འཕྲུལ་གྱི་ལྡེ་མིག་ཅེས་བྱ་བ་ལས་


			རིགས་ལམ་འབྲིང་གི་སྐོར་


			བཞུགས་སོ། །


			༄༅། །བླ་མ་དང་མགོན་པོ་འཇམ་དཔལ་དབྱངས་ལ་ཕྱག་འཚལ་ལོ། །འདིར་རིགས་ལམ་འབྲིང་གི་རྣམ་གཞག་བཤད་པ་ལ།





དང་པོ་འགལ་འབྲེལ་ལ།


			དགག་བཞག་སྤོང་གསུམ་ལས། དང་པོ་ནི།

			ཁ་ཅིག་ན་རེ། དངོས་པོ་དང་འགལ་བ་ཡིན་ན། དངོས་པོ་དང་འགལ་བ་དང་འགལ་བ་ཡིན་པས་ཁྱབ་ཟེར་ན། རྟག་པའི་ལྡོག་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཁྱོད་དངོས་པོ་དང་ཐ་དད་གང་ཞིག །ཁྱོད་ཀྱང་ཡིན་དངོས་པོ་ཡང་ཡིན་པའི་གཞི་མཐུན་མེད་པའི་ཕྱིར། དང་པོ་མ་གྲུབ་ན། དེ་ཆོས་ཅན། དངོས་པོ་དང་ཐ་དད་ཡིན་པར་ཐལ། རྟག་པ་ཡིན་པའི་ཕྱིར། གཉིས་པ་མ་གྲུབ་ན། རྟག་པ་ཆོས་ཅན། ཁྱོད་ཀྱི་ལྡོག་པ་ཡང་ཡིན། དངོས་པོ་ཡང་ཡིན་པའི་གཞི་མཐུན་མེད་པར་ཐལ། ཁྱོད་རྟག་པ་ཡིན་པའི་ཕྱིར། རྩ་བར་འདོད་ན། རྟག་པའི་ལྡོག་པ་ཆོས་ཅན། དངོས་པོ་དང་འགལ་བ་དང་འགལ་བ་མ་ཡིན་པར་ཐལ། དངོས་པོ་དང་འགལ་བ་དང་མི་འགལ་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱང་ཡིན། དངོས་པོ་དང་འགལ་བ་ཡང་ཡིན་པའི་གཞི་མཐུན་ཡོད་པའི་ཕྱིར། རྟག་པ་དེ། དེ་འདྲའི་གཞི་མཐུན་ཡིན་པའི་ཕྱིར།

			ཁ་ཅིག་ན་རེ། མི་རྟག་པ་དང་འགལ་བ་དང་འགལ་བ་ཡིན་ན། མི་རྟག་པ་དང་འགལ་བ་ཡིན་པས་ཁྱབ་ཟེར་ན། ཀ་བའི་ལྡོག་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། མི་རྟག་པ་དང་འགལ་བ་དང་ཐ་དད་གང་ཞིག །ཁྱོད་ཀྱང་ཡིན། མི་རྟག་པ་དང་འགལ་བ་ཡང་ཡིན་པའི་གཞི་མཐུན་མེད་པའི་ཕྱིར། མ་གྲུབ་ན། ཀ་བ་ཆོས་ཅན། ཁྱོད་ཀྱི་ལྡོག་པ་ཡང་ཡིན། མི་རྟག་པ་དང་འགལ་བ་ཡང་ཡིན་པའི་གཞི་མཐུན་མེད་པར་ཐལ། ཁྱོད་ཀྱི་ལྡོག་པ་ཡིན་ན། མི་རྟག་པ་དང་མི་འགལ་བ་ཡིན་པས་ཁྱབ་པའི་ཕྱིར། རྩ་བར་འདོད་ན། ཀ་བའི་ལྡོག་པ་ཆོས་ཅན། མི་རྟག་པ་དང་འགལ་བ་མ་ཡིན་པར་ཐལ། མི་རྟག་པ་དང་མི་འགལ་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱང་ཡིན། མི་རྟག་པ་ཡང་ཡིན་པའི་གཞི་མཐུན་ཡོད་པའི་ཕྱིར་ཏེ། ཀ་བ་དེ་དེ་འདྲའི་གཞི་མཐུན་ཡིན་པའི་ཕྱིར། རྟགས་སླ།

			ཁ་ཅིག་ན་རེ། དངོས་པོ་དང་མི་འགལ་བ་ཡིན་ན། དངོས་པོ་དང་མི་འགལ་བ་དང་མི་འགལ་བ་ཡིན་པས་ཁྱབ་ཟེར་ན། ཀ་བུམ་གཉིས་དང་གཅིག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱང་ཡིན། དངོས་པོ་ཡང་ཡིན་པའི་གཞི་མཐུན་ཡོད་པའི་ཕྱིར་ཏེ། ཀ་བུམ་གཉིས་པོ་དེ་དེ་འདྲའི་གཞི་མཐུན་ཡིན་པའི་ཕྱིར། མ་གྲུབ་ན་སླ། རྩ་བར་འདོད་ན། ཀ་བུམ་གཉིས་དང་གཅིག་ཆོས་ཅན། དངོས་པོ་དང་མི་འགལ་བ་དང༌། མི་འགལ་བ་མ་ཡིན་པར་ཐལ། དངོས་པོ་དང་མི་འགལ་བ་དང་འགལ་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོ་དང་མི་འགལ་བ་དང་ཐ་དད་གང་ཞིག །ཁྱོད་ཀྱང་ཡིན། དངོས་པོ་དང་མི་འགལ་བ་ཡང་ཡིན་པའི་གཞི་མཐུན་མེད་པའི་ཕྱིར། མ་གྲུབ་ན། ཀ་བུམ་གཉིས་ཆོས་ཅན། ཁྱོད་དང་གཅིག་ཀྱང་ཡིན། དངོས་པོ་དང་མི་འགལ་བ་ཡང་ཡིན་པའི་གཞི་མཐུན་མེད་པར་ཐལ། ཁྱོད་ཡིན་པ་མི་སྲིད་པའི་ཤེས་བྱ་ཡིན་པའི་ཕྱིར།

			ཁ་ཅིག་ན་རེ། དངོས་པོ་དང་མི་འགལ་བ་དང་མི་འགལ་བ་ཡིན་ན། དངོས་པོ་དང་མི་འགལ་བ་ཡིན་པས་ཁྱབ་ཟེར་ན། དངོས་མེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱང་ཡིན། དངོས་པོ་དང་མི་འགལ་བ་ཡང་ཡིན་པའི་གཞི་མཐུན་ཡོད་པའི་ཕྱིར་ཏེ། ཤེས་བྱ་དེ་དེ་འདྲའི་གཞི་མཐུན་ཡིན་པའི་ཕྱིར། རྩ་བར་འདོད་ན། དངོས་མེད་ཆོས་ཅན། དངོས་པོ་དང་མི་འགལ་བ་མ་ཡིན་པར་ཐལ། དངོས་པོ་དང་འགལ་བ་ཡིན་པའི་ཕྱིར།

			ཁ་ཅིག་ན་རེ། ཡོད་པ་དང་འགལ་བ་དང་མི་འགལ་བ་ཡིན་ན། རྟག་པ་དང་འགལ་བ་ཡིན་པས་ཁྱབ་ཟེར་ན། མ་བྱས་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱང་ཡིན། ཡོད་པ་དང་འགལ་བ་ཡང་ཡིན་པའི་གཞི་མཐུན་པ་ཡོད་པའི་ཕྱིར་ཏེ། རྟག་དངོས་གཉིས་པོ་དེ་དེ་འདྲའི་གཞི་མཐུན་ཡིན་པའི་ཕྱིར། རྩ་བར་འདོད་ན། མ་བྱས་པ་ཆོས་ཅན། རྟག་པ་དང་འགལ་བ་མ་ཡིན་པར་ཐལ། དེ་དང་མི་འགལ་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟག་པ་ཡིན་ན། ཁྱོད་དང་རྟག་པའི་གཞི་མཐུན་ཡིན་པས་ཁྱབ་པའི་ཕྱིར།

			ཁ་ཅིག་ན་རེ། དངོས་པོ་དང་འབྲེལ་བ་ཡིན་ན། དངོས་པོ་དང་འབྲེལ་བ་དང་འབྲེལ་བ་ཡིན་པས་ཁྱབ་ཟེར་ན། དངོས་པོ་དང་འབྲེལ་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོ་དང་བདག་གཅིག་ཏུ་འབྲེལ་བ་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། ཁྱོད་དང་འབྲེལ་བ་དེ། ཁྱོད་དང་བདག་གཅིག་ཏུ་འབྲེལ་བ་ཡིན་པར་ཐལ། ཁྱོད་དང་འབྲེལ་བ་ཁྱོད་དང་ཐ་དད་གང་ཞིག །ཁྱོད་དང་འབྲེལ་བ་ཡོད་པའི་ཕྱིར། རྩ་བར་འདོད་ན། དངོས་པོ་དང་འབྲེལ་བ་ཆོས་ཅན། ཁྱོད་ཁྱོད་དང་འབྲེལ་བ་མ་ཡིན་པར་ཐལ། ཁྱོད་གང་ཟག་གི་བདག་མེད་ཡིན་པའི་ཕྱིར།

			ཁ་ཅིག་ན་རེ། དངོས་པོ་དང་འབྲེལ་བ་ཡིན་ན། དངོས་པོ་དང་བདག་གཅིག་འབྲེལ་ཡིན་པས་ཁྱབ་ཟེར་ན། དངོས་པོའི་ཕྱི་ལོགས་སུ་བྱུང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོ་དང་དེ་བྱུང་འབྲེལ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་འབྲས་བུ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དངོས་པོ་དང་བདག་གཅིག་འབྲེལ་མ་ཡིན་པར་ཐལ། དངོས་པོ་དང་དེ་བྱུང་འབྲེལ་ཡིན་པའི་ཕྱིར། རྟགས་བསྒྲུབས་ཟིན།

			ཁ་ཅིག་ན་རེ། ཀ་བུམ་གཉིས་དང་གཅིག་དང་འགལ་བ་དང་འགལ་བ་ཡང་ཡིན། ཀ་བུམ་གཉིས་དང་གཅིག་དང་མི་འགལ་བ་དང་མི་འགལ་བ་ཡང་ཡིན་པའི་གཞི་མཐུན་མེད་ཟེར་ན། དེ་ཡོད་པར་ཐལ། ཤེས་བྱའི་རྫས་ཡོད་ཆོས་གསུམ་ཚང་བ་དེ་དེ་ལྟར་ཡིན་པའི་ཕྱིར། དང་པོ་གྲུབ་སྟེ། དེ་ཡང་ཡིན། ཀ་བུམ་གཉིས་དང་གཅིག་དང་འགལ་བ་ཡང་ཡིན་པའི་གཞི་མཐུན་མེད་པའི་ཕྱིར་ཏེ། བློའི་ཡུལ་དུ་བྱ་རུང་དེ། དེ་དང་མི་འགལ་བ་ཡིན་པའི་ཕྱིར། རྩ་རྟགས་གཉིས་པ་མ་གྲུབ་ན། དེའི་རྫས་ཡོད་ཆོས་གསུམ་ཚང་བ་ཆོས་ཅན། ཀ་བུམ་གཉིས་དང་གཅིག་དང་མི་འགལ་བ་དང་མི་འགལ་བ་ཡིན་པར་ཐལ། ཁྱོད་ཀྱང་ཡིན། ཀ་བུམ་གཉིས་དང་གཅིག་དང་མི་འགལ་བ་ཡང་ཡིན་པའི་གཞི་མཐུན་ཡོད་པའི་ཕྱིར་ཏེ། བློའི་ཡུལ་དུ་བྱ་རུང་དེ་དེ་ཡིན་པའི་ཕྱིར།

			ཁ་ཅིག་ན་རེ། དངོས་པོ་དང་འགལ་བ་དང་འགལ་བ་ཡང་ཡིན། དངོས་པོ་དང་མི་འགལ་བ་དང་མི་འགལ་བ་ཡང་ཡིན། དངོས་པོ་དང་འབྲེལ་བ་དང་འབྲེལ་བ་ཡང་ཡིན། དངོས་པོ་དང་མ་འབྲེལ་བ་དང་མ་འབྲེལ་བ་ཡང་ཡིན་པའི་གཞི་མཐུན་པ་ཡོད་ཟེར་ན། དངོས་པོ་དང་མི་འགལ་བ་དེ། དེ་འདྲ་བའི་གཞི་མཐུན་པ་ཡིན་པར་ཐལ། དེ་འདྲའི་གཞི་མཐུན་པ་ཡོད་པ་གང་ཞིག །དངོས་པོ་དང་མ་འབྲེལ་བ་དེ། དེ་འདྲ་བའི་གཞི་མཐུན་པ་མ་ཡིན་པའི་ཕྱིར། གཉིས་པ་མ་གྲུབ་ན། དངོས་པོ་དང་མ་འབྲེལ་བ་ཆོས་ཅན། དངོས་པོ་དང་འགལ་བ་དང་འགལ་བ་ཡིན་པར་ཐལ། དེ་འདྲའི་གཞི་མཐུན་པ་ཡིན་པའི་ཕྱིར། རྟགས་དངོས། འདོད་མི་ནུས་ཏེ། དེ་དང་མ་འབྲེལ་བ་ཡང་ཡིན། དེ་དང་འགལ་བ་ཡང་ཡིན་པའི་གཞི་མཐུན་པ་ཡོད་པའི་ཕྱིར་ཏེ། དངོས་པོའི་རྒྱུར་གྱུར་པའི་ཚད་མ་དང་དཔྱད་ཤེས་གཉིས་དེ་ལྟར་ཡིན་པའི་ཕྱིར། མ་གྲུབ་ན། དེ་གཉིས་ཆོས་ཅན། དེར་ཐལ། དེ་དང་མ་འབྲེལ་བ་ཡིན་པ་གང་ཞིག །དེ་དང་འགལ་བ་ཡིན་པའི་ཕྱིར། དང་པོ་གྲུབ་སྟེ། དེའི་རྒྱུ་ཡིན་པའི་ཕྱིར། གཉིས་པ་གྲུབ་སྟེ། ཡིན་པ་མི་སྲིད་པའི་ཤེས་བྱ་ཡིན་པའི་ཕྱིར།

			ཁ་ཅིག་ན་རེ། རྟག་པ་དང་འགལ་བ་དང་འགལ་བ་ཡང་ཡིན། རྟག་པ་དང་མི་འགལ་བ་དང་མི་འགལ་བ་ཡང་ཡིན། རྟག་པ་དང་འབྲེལ་བ་དང་འབྲེལ་བ་ཡང་ཡིན། རྟག་པ་དང་མ་འབྲེལ་བ་དང་མ་འབྲེལ་བ་ཡང་ཡིན་པའི་གཞི་མཐུན་མེད་ཟེར་ན། དེ་འདྲའི་གཞི་མཐུན་ཡོད་པར་ཐལ། རྟག་པ་དང་མ་འབྲེལ་བ་དེ། དེ་འདྲའི་གཞི་མཐུན་ཡིན་པའི་ཕྱིར། མ་གྲུབ་ན། དེ་ཆོས་ཅན། དེ་འདྲའི་གཞི་མཐུན་ཡིན་པར་ཐལ། རྟག་པ་དང་འགལ་བ་དང་འགལ་བ་ཡིན་པ་གང་ཞིག །དེ་དང་མི་འགལ་བ་དང་མི་འགལ་བ་ཡིན། དེ་དང་འབྲེལ་བ་དང་འབྲེལ་བ་ཡིན། དེ་དང་མ་འབྲེལ་བ་དང་མ་འབྲེལ་བ་ཡིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། དེར་ཐལ། དེ་དང་ཐ་དད་གང་ཞིག །ཁྱོད་ཡིན་ན། རྟག་པ་དང་མི་འགལ་བ་ཡིན་དགོས་པའི་ཕྱིར་ཏེ། ཁྱོད་ཡིན་ན་རྟག་པ་དང་ཐ་མི་དད་ཡིན་དགོས་པའི་ཕྱིར། རྩ་རྟགས་གཉིས་པ་མ་གྲུབ་ན། དེ་དང་མ་འབྲེལ་བ་ཆོས་ཅན། ཁྱོད་དེ་དང་མི་འགལ་བ་དང་མི་འགལ་བ་ཡིན་པར་ཐལ། ཁྱོད་ཀྱང་ཡིན། དེ་དང་མི་འགལ་བ་ཡང་ཡིན་པའི་གཞི་མཐུན་ཡོད་པའི་ཕྱིར་ཏེ། རྟག་པ་དེ་དེ་ལྟར་ཡིན་པའི་ཕྱིར། རྩ་རྟགས་གསུམ་པ་མ་གྲུབ་ན། དེ་དང་མ་འབྲེལ་བ་ཆོས་ཅན། དེ་དང་འབྲེལ་བ་དང་འབྲེལ་བ་ཡིན་པར་ཐལ། དེ་དང་འབྲེལ་བ་དང་ཐ་དད་གང་ཞིག །དེ་དང་འབྲེལ་བ་མེད་ན། ཁྱོད་མེད་དགོས་པའི་ཕྱིར། རྩ་རྟགས་བཞི་པ་མ་གྲུབ་ན། རྟག་པ་དང་མ་འབྲེལ་བ་ཆོས་ཅན། ཁྱོད་ཁྱོད་དང་མ་འབྲེལ་བ་ཡིན་པར་ཐལ། ཁྱོད་བདག་མེད་ཡིན་པའི་ཕྱིར།

			ཁ་ཅིག་ན་རེ། ཤེས་བྱ་དང་འགལ་བ་དང་མི་འགལ་བ་ཡང་ཡིན། ཤེས་བྱ་དང་མི་འགལ་བ་དང་འགལ་བ་ཡང་ཡིན། ཤེས་བྱ་དང་འབྲེལ་བ་དང་མ་འབྲེལ་བ་ཡང་ཡིན། ཤེས་བྱ་དང་མ་འབྲེལ་བ་དང་འབྲེལ་བ་ཡང་ཡིན་པའི་གཞི་མཐུན་ཡོད་ཟེར་ན། ཤེས་བྱ་དང་མི་འགལ་བ་དེ། དེ་འདྲ་བའི་གཞི་མཐུན་ཡིན་པར་ཐལ། དེ་འདྲ་བའི་གཞི་མཐུན་ཡོད་པ་གང་ཞིག །ཤེས་བྱ་དང་འབྲེལ་བ་དེ། དེ་འདྲའི་གཞི་མཐུན་མ་ཡིན་པའི་ཕྱིར། དང་པོ་དངོས། གཉིས་པ་མ་གྲུབ་ན། ཤེས་བྱ་དང་འབྲེལ་བ་ཆོས་ཅན། ཤེས་བྱ་དང་མི་འགལ་བ་དང་འགལ་བ་ཡིན་པར་ཐལ། དེ་འདྲ་བའི་གཞི་མཐུན་ཡིན་པའི་ཕྱིར། རྟགས་དངོས། འདོད་མི་ནུས་ཏེ། དེ་དང་མི་འགལ་བ་དང་མི་འགལ་བ་ཡིན་པའི་ཕྱིར་ཏེ། ཁྱོད་ཀྱང་ཡིན། དེ་དང་མི་འགལ་བ་ཡང་ཡིན་པའི་གཞི་མཐུན་ཡོད་པའི་ཕྱིར་ཏེ། བུམ་པ་དང་གཅིག་དེ་དེ་ལྟར་ཡིན་པའི་ཕྱིར། རྩ་བར་འདོད་ན། ཤེས་བྱ་དང་མི་འགལ་བ་ཆོས་ཅན། ཤེས་བྱ་དང་འབྲེལ་བ་དང་མ་འབྲེལ་བ་ཡིན་པར་ཐལ། དེ་འདྲའི་གཞི་མཐུན་ཡིན་པའི་ཕྱིར། རྟགས་དངོས། འདོད་མི་ནུས་ཏེ། དེ་དང་འབྲེལ་བ་དང་འབྲེལ་བ་ཡིན་པའི་ཕྱིར་ཏེ། དེ་དང་འབྲེལ་བ་དང་ཐ་དད་གང་ཞིག །དེ་དང་འབྲེལ་བ་མེད་ན། ཁྱོད་མེད་དགོས་པའི་ཕྱིར། རྟགས་སླ། བྱས་པ་ལ་ཁོ་ན་རེ། དེ་འདྲའི་གཞི་མཐུན་ཡོངས་རྫོགས་དེ་ཡོད་པར་ཐལ། ཀ་བ་དང་འགལ་བ་དང་མི་འགལ་བ་ཡང་ཡིན། དེ་དང་མི་འགལ་བ་དང་འགལ་བ་ཡང་ཡིན། དེ་དང་འབྲེལ་བ་དང་མ་འབྲེལ་བ་ཡང་ཡིན། དེ་དང་མ་འབྲེལ་བ་དང་འབྲེལ་བ་ཡང་ཡིན་པའི་གཞི་མཐུན་ཡོད་པའི་ཕྱིར་ན། འདིར་མ་ཁྱབ། རྟགས་གྲུབ་སྟེ། ཀ་བ་དང་འགལ་བ་དེ་དེ་ལྟར་ཡིན་པའི་ཕྱིར། མ་གྲུབ་ན། ཀ་བ་དང་འགལ་བ་ཆོས་ཅན། དེ་འདྲའི་གཞི་མཐུན་ཡིན་པར་ཐལ། ཀ་བ་དང་འགལ་བ་དང་མི་འགལ་བ་ཡིན་པ་གང་ཞིག །དེ་དང་མི་འགལ་བ་དང་འགལ་བ་ཡིན། དེ་དང་འབྲེལ་བ་དང་མ་འབྲེལ་བ་ཡིན། དེ་དང་མ་འབྲེལ་བ་དང་འབྲེལ་བ་ཡིན་པའི་ཕྱིར། རྟགས་དང་པོ་དང་གཉིས་པ་སླ། རྟགས་གསུམ་པ་མ་གྲུབ་ན། དེ་ཆོས་ཅན། དེ་དང་འབྲེལ་བ་དང་མ་འབྲེལ་བ་ཡིན་པར་ཐལ། དེ་དང་འབྲེལ་བ་མེད་ན་ཁྱོད་མེད་མི་དགོས་པའི་ཕྱིར་ཏེ། ཀ་བའི་དགག་གཞི་དེ་དེ་ཡིན་པའི་ཕྱིར། རྟགས་བཞི་པ་མ་གྲུབ་ན། ཀ་བ་དང་འགལ་བ་ཆོས་ཅན། དེ་དང་མ་འབྲེལ་བ་དང་འབྲེལ་བ་ཡིན་པར་ཐལ། དེ་དང་མ་འབྲེལ་བ་དང་ཐ་དད་གང་ཞིག །དེ་དང་མ་འབྲེལ་བ་མེད་ན། ཁྱོད་མེད་དགོས་པའི་ཕྱིར། རྟགས་སླ།

			ཁ་ཅིག་ན་རེ། མི་འགལ་བ་དང་འགལ་བ་དང་མི་འགལ་བ་ཡིན་ན། འགལ་བ་དང་མི་འགལ་བ་ཡིན་པས་ཁྱབ་ཟེར་ན། འགལ་བའི་ལྡོག་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱང་ཡིན། མི་འགལ་བ་དང་འགལ་བ་ཡང་ཡིན་པའི་གཞི་མཐུན་པ་ཡོད་པའི་ཕྱིར། འགལ་བ་དེ་དེ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། འགལ་བ་དང་མི་འགལ་བ་མ་ཡིན་པར་ཐལ། འགལ་བ་དང་ཐ་དད་གང་ཞིག །ཁྱོད་དང་འགལ་བའི་གཞི་མཐུན་མི་སྲིད་པའི་ཕྱིར་ཏེ། འགལ་བ་འགལ་བ་མ་ཡིན་པའི་ཕྱིར།

			གཉིས་པ་རང་ལུགས་བཞག་པ་ལ། འགལ་བ་ལ་མཚན་ཉིད་དང་དབྱེ་བ་གཉིས། དང་པོ་ནི། ཁྱོད་ཐ་དད་ཀྱང་ཡིན། ཁྱོད་ཡིན་པ་མི་སྲིད་པ་ཡང་ཡིན་པའི་གཞི་མཐུན་དུ་དམིགས་པ་དེ། རང་ཉིད་འགལ་བ་ཡིན་པའི་མཚན་ཉིད། གཉིས་པ་འགལ་བ་ལ་དབྱེ་ན། ཕན་ཚུན་སྤང་འགལ་དང༌། ལྷན་ཅིག་མི་གནས་འགལ་གཉིས། དང་པོ་ནི། རྣམ་བཅད་ཡོངས་གཅོད་ཀྱི་སྒོ་ནས་མི་མཐུན་པར་གནས་པ། ཕན་ཚུན་སྤང་འགལ་གྱི་མཚན་ཉིད། དེ་དང་འགལ་བ་གཉིས་དོན་གཅིག །དེ་ལ་དབྱེ་ན། དངོས་འགལ་དང༌། བརྒྱུད་འགལ་གཉིས། ཕན་ཚུན་དངོས་སུ་མི་མཐུན་པར་གནས་པ། དངོས་འགལ་གྱི་མཚན་ཉིད། དངོས་སུ་གནོད་བྱ་གནོད་བྱེད་མ་ཡིན་ཞིང༌། གཞི་མི་མཐུན་པར་གནས་པ། བརྒྱུད་འགལ་གྱི་མཚན་ཉིད། དང་པོའི་མཚན་གཞི་ནི། དངོས་པོ་དང་དངོས་མེད་གཉིས་ལྟ་བུ། གཉིས་པའི་མཚན་གཞི་ནི། ཚ་གྲང་གཉིས་དང༌། བདག་འཛིན་དང་བདག་མེད་རྟོགས་པའི་ཤེས་རབ་གཉིས་ལྟ་བུ། གཉིས་པ་ནི། རྒྱུན་བཅད་བྱ་གཅོད་བྱེད་ཀྱི་སྒོ་ནས་མི་མཐུན་པར་གནས་པ། ལྷན་ཅིག་མི་གནས་འགལ་གྱི་མཚན་ཉིད། མཚན་གཞི་ནི། གཉེན་པོ་དང་སྤང་བྱ་གཉིས་ལྟ་བུ། ཆོས་དེ་དང་བདག་གཅིག་འབྲེལ་གྱི་མཚན་ཉིད་ཡོད་དེ། ཁྱོད་ཆོས་དེ་དང་བདག་ཉིད་གཅིག་པའི་སྒོ་ནས་ཐ་དད། ཆོས་དེ་མེད་ན་ཁྱོད་མེད་དགོས་པའི་ཆོས་དེ་དེ་ཡིན་པའི་ཕྱིར། མཚན་གཞི་ནི། བུམ་པ་དང་བུམ་པའི་ལྡོག་པ་ལྟ་བུ། གཞི་ལ་སྦྱར་ན། དངོས་པོ་དང་བདག་ཉིད་གཅིག་པའི་སྒོ་ནས་ཐ་དད། དངོས་པོ་མེད་ན་ཁྱོད་མེད་དགོས་པ་དེ་དངོས་པོ་དང་བདག་གཅིག་འབྲེལ་གྱི་མཚན་ཉིད། མཚན་གཞི་ནི། བུམ་པ་ལྟ་བུ། དེ་བྱུང་འབྲེལ་གྱི་མཚན་ཉིད་ཡོད་དེ། ཆོས་དེ་དང་རྫས་ཐ་དད་པའི་སྒོ་ནས་ཆོས་དེའི་འབྲས་བུའི་རིགས་སུ་གནས་པ། ཆོས་དེ་དང་དེ་བྱུང་འབྲེལ་གྱི་མཚན་ཉིད་ཡིན་པའི་ཕྱིར། མཚན་གཞི་ཡོད་དེ། དངོས་པོའི་ཕྱི་ལོགས་སུ་བྱུང་བ་རྣམས་དངོས་པོ་དང་དེ་བྱུང་འབྲེལ་ཡིན་པའི་ཕྱིར།

			གསུམ་པ་རྩོད་པ་སྤོང་བ་ལ། ཁ་ཅིག་ན་རེ། ཡོད་པ་དང་མེད་པ་གཉིས་ཆོས་ཅན། ཐ་དད་ཅིང་གཞི་མཐུན་མི་སྲིད་པ་ཡིན་པར་ཐལ། འགལ་བ་ཡིན་པའི་ཕྱིར་ཟེར་ན། རྟགས་མ་གྲུབ་བོ། །འདོད་ན། ཡོད་པ་དང་མེད་པ་གཉིས་ཆོས་ཅན། ཡོད་པར་ཐལ། ཐ་དད་ཡིན་པའི་ཕྱིར།

			ཁ་ཅིག་ན་རེ། དུ་བ་ཆོས་ཅན། དེ་བྱུང་འབྲེལ་ཡིན་པར་ཐལ། མེ་དང་དེ་བྱུང་འབྲེལ་ཡིན་པའི་ཕྱིར་ཟེར་ན་མ་ཁྱབ།

			ཁ་ཅིག་ན་རེ། དེ་བྱུང་འབྲེལ་མེད་པར་ཐལ། དུ་བ་དེ་ཡང་དེ་མ་ཡིན། བུམ་པ་དེ་ཡང་དེ་མ་ཡིན་པའི་ཕྱིར་ཟེར་ན་མ་ཁྱབ། འདོད་མི་ནུས་ཏེ། མེ་དུ་གཉིས་དེ་བྱུང་འབྲེལ་ཡིན་པའི་ཕྱིར། དེ་གཉིས་རྒྱུ་འབྲས་ཡིན་པའི་ཕྱིར། མ་གྲུབ་ན། མེ་དུ་གཉིས་ཆོས་ཅན། རྒྱུ་འབྲས་ཡིན་པར་ཐལ། ཕན་ཚུན་བསྐྱེད་བྱ་སྐྱེད་བྱེད་ཡིན་པའི་ཕྱིར།

			ཁ་ཅིག་ན་རེ། དངོས་པོ་ཆོས་ཅན། བུམ་པ་དང་བདག་གཅིག་འབྲེལ་ཡིན་པར་ཐལ། བུམ་པ་དང་བདག་ཉིད་གཅིག་གི་སྒོ་ནས་ཐ་དད་ཡིན་པའི་ཕྱིར་ཟེར་ན་མ་ཁྱབ། མ་གྲུབ་ན། དངོས་པོ་ཆོས་ཅན། བུམ་པ་དང་བདག་ཉིད་གཅིག་གི་སྒོ་ནས་ཐ་དད་ཡིན་པར་ཐལ། བུམ་པ་དང་བདག་གཅིག་ཡིན་པ་གང་ཞིག །དེ་དང་ཐ་དད་ཡིན་པའི་ཕྱིར། རྟགས་རེ་རེ་ནས་གྲུབ་སྟེ། བུམ་པའི་སྤྱི་ཡིན་པའི་ཕྱིར། གོང་དུ་འདོད་ན། དངོས་པོ་ཆོས་ཅན། བུམ་པ་དང་བདག་གཅིག་འབྲེལ་མ་ཡིན་པར་ཐལ། བུམ་པ་མེད་ན་ཁྱོད་མེད་པས་མ་ཁྱབ་པའི་ཕྱིར།

			ཁ་ཅིག་ན་རེ། བུམ་པ་ཆོས་ཅན། ཁྱོད་ཀྱང་ཡིན། བུམ་པ་ཡང་ཡིན་པའི་གཞི་མཐུན་པ་ཡོད་པར་ཐལ། ཁྱོད་བུམ་པ་དང་མི་འགལ་བ་ཡིན་པའི་ཕྱིར་ཟེར་ན་མ་ཁྱབ། འདོད་ན། བུམ་པ་དང་བུམ་པ་ཆོས་ཅན། ཁྱོད་ཀྱི་གཞི་མཐུན་པ་མེད་པར་ཐལ། ཁྱོད་གཅིག་ཡིན་པའི་ཕྱིར། མ་ཁྱབ་ན་ཁྱབ་པ་ཡོད་པར་ཐལ། ཆོས་དེ་གཉིས་ཀྱི་གཞི་མཐུན་འཇོག་པ་ལ། ཆོས་དེ་གཉིས་ཐ་དད་ཡིན་དགོས་པའི་ཕྱིར།

			ཁ་ཅིག་ན་རེ། སངས་རྒྱས་དང་སེམས་ཅན་ཆོས་ཅན། མི་མཐུན་པར་གནས་པར་ཐལ། ཕན་ཚུན་སྤང་འགལ་གྱི་མཚན་ཉིད་འཐད་པའི་ཕྱིར་ཟེར་ན་མ་ཁྱབ་སྟེ། རྣམ་བཅད་ཡོངས་གཅོད་ཀྱི་སྒོ་ནས་མི་མཐུན་པར་གནས་ན། མི་མཐུན་པར་གནས་པས་མ་ཁྱབ་པའི་ཕྱིར་ཏེ། དངོས་པོ་རྣམས་རང་དང་མཐུན་པའི་རྒྱུ་ལས་འབྱུང་བའི་ཕྱིར། ཡང་ཁ་ཅིག །འགལ་བ་ཡིན་ན། ཡིན་པ་མི་སྲིད་པའི་ཤེས་བྱ་ཡིན་པས་ཁྱབ་པར་ཐལ། འགལ་བའི་མཚན་ཉིད་དེ་འཐད་པའི་ཕྱིར། འདོད་ན། གཅིག་དང་དུ་མ་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། གཅིག་དང་དུ་མ་ཡིན་པ་སྲིད་པའི་ཤེས་བྱ་ཡིན་པའི་ཕྱིར་ཏེ། བུམ་པ་དེ་དེ་ཡིན་པའི་ཕྱིར་ཏེ། དེ་གཅིག་དང་ཐ་དད་ཡིན་པའི་ཕྱིར་ཟེར་ན། འོ་ན། དུ་མ་དང་གཅིག་འགལ་བ་ཡིན་པར་ཐལ། གཅིག་དང་དུ་མ་འགལ་བ་ཡིན་པའི་ཕྱིར། རྟགས་ཁས། འདོད་མི་ནུས་ཏེ། དུ་མ་དང་གཅིག་ཐ་དད་མ་ཡིན་པའི་ཕྱིར། དེར་ཐལ། ཀ་བུམ་གཉིས་དང་གཅིག་ཐ་དད་མ་ཡིན་པའི་ཕྱིར། དེས་ན་གཅིག་དང་དུ་མ་གཉིས་ཐ་དད་ཡིན་ཀྱང༌། གཅིག་དང་དུ་མ་ཐ་དད་མ་ཡིན། ཞེས་བརྗོད་དགོས་སམ་སྙམ་སྟེ། གཞན་དུ་ན་འགལ་བ་དང་མི་འགལ་བ་ཡང་འགལ་བར་ཁས་ལེན་དགོས་པར་འགྱུར་རོ། །





གཉིས་པ་ཡོད་རྟོགས་མེད་རྟོགས་བར་ཤུན་དང་བཅས་པ་ལ།


			དགག་བཞག་སྤོང་གསུམ་ལས། དང་པོ་ལ། ཁ་ཅིག་ན་རེ། ཡོད་པར་རྟོགས་པའི་ཚད་མ་ཡོད་ན། རྟག་པར་རྟོགས་པའི་ཚད་མ་ཡོད་པས་ཁྱབ་ཟེར་ན། བུམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། བུམ་པ་ཆོས་ཅན། ཡོད་པར་རྟོགས་པའི་ཚད་མ་ཡོད་པར་ཐལ། ཡོད་པ་ཡིན་པའི་ཕྱིར། རྩ་བར་འདོད་ན། བུམ་པ་ཆོས་ཅན། རྟག་པར་རྟོགས་པའི་ཚད་མ་མེད་པར་ཐལ། དངོས་པོར་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོ་ཡིན་པའི་ཕྱིར།

			ཡང་ཁ་ཅིག་ན་རེ། ཡིན་པར་རྟོགས་པའི་ཚད་མ་ཡོད་ན། ཡོད་པར་རྟོགས་པའི་ཚད་མ་ཡོད་པས་ཁྱབ་ཟེར་ན། རྟག་པ་ཁོ་ན་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཡིན་པའི་ཕྱིར། མ་གྲུབ་ན། རྟག་པ་ཁོ་ན་ཡིན་པར་ཐལ། རྟག་པ་ཡིན་པའི་ཕྱིར། རྩ་བར་འདོད་ན། རྟག་པ་ཁོ་ན་ཆོས་ཅན། ཡོད་པར་རྟོགས་པའི་ཚད་མ་མེད་པར་ཐལ། མེད་ངེས་ཡིན་པའི་ཕྱིར།

			ཁ་ཅིག་ན་རེ། རྟག་པར་རྟོགས་པའི་ཚད་མ་དངོས་པོར་རྟོགས་པའི་ཚད་མ་ཡོད་ན། དངོས་པོར་རྟོགས་པའི་ཚད་མ་ཡོད་པས་ཁྱབ་ཟེར་ན། བུམ་པའི་ལྡོག་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟག་པར་རྟོགས་པའི་ཚད་མ་དངོས་པོ་ཡིན་པའི་ཕྱིར། རྩ་བར་འདོད་ན། བུམ་པའི་ལྡོག་པ་ཆོས་ཅན། དངོས་པོར་རྟོགས་པའི་ཚད་མ་མེད་པར་ཐལ། དངོས་མེད་དུ་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་མེད་ཡིན་པའི་ཕྱིར།

			ཁ་ཅིག་ན་རེ། དངོས་མེད་དུ་རྟོགས་པའི་ཚད་མ་དངོས་མེད་དུ་རྟོགས་པའི་ཚད་མ་ཡོད་ན། དངོས་མེད་དུ་རྟོགས་པའི་ཚད་མ་ཡོད་པས་ཁྱབ་ཟེར་ན། རྣམ་མཁྱེན་ཆོས་ཅན། དེར་ཐལ། དེའི་ཕྱིར། མ་གྲུབ་ན། རྣམ་མཁྱེན་ཆོས་ཅན། དེར་ཐལ། དངོས་མེད་དུ་རྟོགས་བའི་ཚད་མ་དངོས་མེད་ཡིན་པའི་ཕྱིར་ཏེ། ཁྱོད་དངོས་པོ་ཡིན་པའི་ཕྱིར། རྩ་བར་འདོད་ན། རྣམ་མཁྱེན་ཆོས་ཅན། དངོས་མེད་དུ་རྟོགས་པའི་ཚད་མ་མེད་པར་ཐལ། འདུས་བྱས་ཡིན་པའི་ཕྱིར།

			ཁ་ཅིག་ན་རེ། ཡོད་པར་རྟོགས་པའི་ཚད་མ་དངོས་པོར་རྟོགས་པའི་ཚད་མ་ཡོད་པར་རྟོགས་པའི་ཚད་མ་ཡོད་ན། དངོས་པོར་རྟོགས་པའི་ཚད་མ་ཡོད་པར་རྟོགས་པའི་ཚད་མ་ཡོད་པས་ཁྱབ་ཟེར་ན། ཤེས་བྱ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཡོད་བར་རྟོགས་པའི་ཚད་མ་དངོས་པོར་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། ཤེས་བྱ་ཆོས་ཅན། དེར་ཐལ། ཡོད་པར་རྟོགས་པའི་ཚད་མ་དངོས་པོ་ཡིན་པའི་ཕྱིར། རྩ་བར་འདོད་ན། ཤེས་བྱ་ཆོས་ཅན། དངོས་པོར་རྟོགས་པའི་ཚད་མ་ཡོད་པར་རྟོགས་པའི་ཚད་མ་མེད་པར་ཐལ། རྟག་པ་ཡིན་པའི་ཕྱིར།

			ཁ་ཅིག་ན་རེ། ཁྱོད་ཡོད་པ་ཡིན་ན། ཁྱོད་ཡོད་པ་དང་ཁྱོད་ཡོད་པ་གཉིས་ཀ་ཡིན་པས་ཁྱབ་ཟེར་ན། དངོས་མེད་དུ་རྟོགས་པའི་ཚད་མ་ཆོས་ཅན། ཁྱོད་ཡོད་པ་དང་ཁྱོད་ཡོད་པ་གཉིས་ཀ་ཡིན་པར་ཐལ། ཁྱོད་ཡོད་པ་ཡིན་པའི་ཕྱིར། མ་གྲུབ་ན། དེ་དེར་ཐལ། དངོས་མེད་ཡིན་པའི་ཕྱིར། རྩ་བར་འདོད་ན། རྩིས་དང་བྱས་པས། དངོས་མེད་དུ་རྟོགས་པའི་ཚད་མ་ཡོད་པ་དང༌། དངོས་མེད་དུ་རྟོགས་པའི་ཚད་མ་ཡོད་པ་གཉིས་ཀ་ཡིན་པ་འདོད་ཟེར་ན། དངོས་མེད་དུ་རྟོགས་པའི་ཚད་མ་ཆོས་ཅན། ཡོད་པ་དང་དངོས་མེད་དུ་རྟོགས་པའི་ཚད་མ་ཡོད་པ་གཉིས་ཀ་མ་ཡིན་པར་ཐལ། ཡོད་པ་དང༌། དངོས་པོར་རྟོགས་པའི་ཚད་མ་ཡོད་པ་གཉིས་ཀ་ཡིན་པའི་ཕྱིར། མ་གྲུབ་ན། དངོས་མེད་དུ་རྟོགས་པའི་ཚད་མ་ཆོས་ཅན། ཡོད་པ་དང༌། དངོས་པོར་རྟོགས་པའི་ཚད་མ་ཡོད་པ་གཉིས་ཀ་ཡིན་པར་ཐལ། ཡོད་པ་དང་དངོས་པོ་གཉིས་ཀ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཡོད་པ་དང༌། དངོས་པོ་གཉིས་ཀ་ཡིན་པར་ཐལ། དངོས་པོ་ཡིན་པའི་ཕྱིར།

			རང་ལུགས་ནི། གཞི་གྲུབ་ན། མེད་པར་རྟོགས་པའི་ཚད་མ་མེད་པས་ཁྱབ། མེད་པར་རྟོགས་པའི་ཚད་མ་གཉིས་པོ་དེ་ཡོད་པས་ཁྱབ། གསུམ་པོ་དེ་མེད་པས་ཁྱབ་པ་སོགས་ཡ་དང་བཅས་ན། མེད་པས་ཁྱབ། ཆ་དང་བཅས་ན། ཡོད་པས་ཁྱབ་པའི་ཕྱིར། མ་གྲུབ་ན། དེར་ཐལ། མེད་པ་ཡིན་ན། མེད་པར་རྟོགས་པའི་ཚད་མ་ཡོད་པས་ཁྱབ། གཉིས་པོ་དེ་མེད་པས་ཁྱབ། གསུམ་པོ་དེ་ཡོད་པས་ཁྱབ། བཞི་པོ་དེ་མེད་པས་ཁྱབ་པ་སོགས་ཡ་བྱུང་ན། ཡོད་པས་ཁྱབ། ཆ་བྱུང་ན་མེད་པས་ཁྱབ། དངོས་པོ་ཡིན་ན། དངོས་པོར་རྟོགས་པའི་ཚད་མ་ཡོད་པས་ཁྱབ། དངོས་པོ་མ་ཡིན་ན། དངོས་པོ་མ་ཡིན་པར་རྟོགས་པའི་ཚད་མ་ཡོད་པས་ཁྱབ་པའི་ཕྱིར། དེར་ཐལ། རྟག་པ་ཡིན་ན། རྟག་པར་རྟོགས་པའི་ཚད་མ་ཡོད་པས་ཁྱབ་པའི་ཕྱིར། རྟག་པ་མ་ཡིན་ན། རྟག་པ་མ་ཡིན་པར་རྟོགས་པའི་ཚད་མ་ཡོད་པས་ཁྱབ་པའི་ཕྱིར། དེར་ཐལ། གཞི་དེ་ཆོས་དེ་ཡིན་ན། གཞི་དེ་ཆོས་དེ་ཡིན་པར་རྟོགས་པའི་ཚད་མ་ཡོད་པས་ཁྱབ། གཞི་དེ་ཆོས་དེ་མ་ཡིན་ན། གཞི་དེ་ཆོས་དེ་མ་ཡིན་པར་རྟོགས་པའི་ཚད་མ་ཡོད་པས་ཁྱབ་པའི་ཕྱིར། དེ་ལྟར་ཁྱབ་པར་ཐལ། དཔེར་ན། གཞི་བུམ་པ་དངོས་པོ་ཡིན་པའི་རྒྱུ་མཚན་གྱིས། བུམ་པ་དངོས་པོར་རྟོགས་པའི་ཚད་མ་ཡོད། གཞི་བུམ་པ་རྟག་པ་མ་ཡིན་པའི་རྒྱུ་མཚན་གྱིས་བུམ་པ་རྟག་པ་མ་ཡིན་པར་རྟོགས་པའི་ཚད་མ་ཡོད་པ་ཡིན་པའི་ཕྱིར། རྩོད་སྤོང་ལ།

			ཁ་ཅིག་ན་རེ། ཚད་མ་མེད་པར་ཐལ། ཡིན་པར་རྟོགས་པའི་ཚད་མ་དང༌། མ་ཡིན་པར་རྟོགས་པའི་ཚད་མ་གང་རུང་མེད་པའི་ཕྱིར། མ་གྲུབ་ན། ཡིན་པར་རྟོགས་པའི་རྣམ་མཁྱེན་དང༌། མ་ཡིན་པར་རྟོགས་པའི་རྣམ་མཁྱེན་གང་རུང་ཡོད་པར་ཐལ་ལོ། །འདོད་མི་ནུས་ཏེ། རྣམ་མཁྱེན་ཡིན་ན། དེ་གང་རུང་མ་ཡིན་པས་ཁྱབ་པའི་ཕྱིར་ན་འདིར་མ་ཁྱབ། མ་གྲུབ་ན། རྣམ་མཁྱེན་ཆོས་ཅན། ཡིན་པར་རྟོགས་པའི་རྣམ་མཁྱེན་ཡིན་པར་ཐལ། འདོད་པའི་ཕྱིར། འདོད་ན། རྣམ་མཁྱེན་ཆོས་ཅན། ཡིན་པར་རྟོགས་པའི་རྣམ་མཁྱེན་ཡོད་པར་ཐལ། འདོད་པའི་ཕྱིར། འདོད་ན། རྣམ་མཁྱེན་ཆོས་ཅན། ཡིན་པར་ཐལ་ལོ། །འདོད་ན། རྣམ་མཁྱེན་མ་ཡིན་པར་ཐལ། རྟག་པ་ཡིན་པའི་ཕྱིར། ཡང་རྣམ་མཁྱེན་མ་ཡིན་པར་རྟོགས་པའི་རྣམ་མཁྱེན་ཡིན་པར་ཐལ་ལོ། །འདོད་ན། བློ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། རྟག་པ་ཡིན་པའི་ཕྱིར། བྱས་པ་ལ་ཁོ་ན་རེ། གཞི་གྲུབ་ན། རྣམ་མཁྱེན་ཡིན་པར་ཚད་མས་མ་གྲུབ་པས་ཁྱབ་པར་ཐལ། རྣམ་མཁྱེན་ཡིན་པར་ཚད་མས་མ་གྲུབ་པའི་ཕྱིར། ཟེར་ན་མ་ཁྱབ་སྟེ། རྣམ་མཁྱེན་རྣམ་མཁྱེན་ཡིན་པར་ཚད་མས་གྲུབ་པའི་ཕྱིར།





གསུམ་པ་མཚན་མཚོན་གྱི་རྣམ་གཞག་བཤད་པ་ལ།


			དགག་བཞག་སྤོང་གསུམ་ལས། དང་པོ་ནི། ཁ་ཅིག་ན་རེ། གཞི་གྲུབ་ན། མཚན་མཚོན་གང་རུང་ཡིན་པས་ཁྱབ་ཟེར་ན། ཀ་བུམ་གཉིས་ཆོས་ཅན། དེར་ཐལ། དེའི་ཕྱིར། མ་གྲུབ་ན་སླ། འདོད་ན། ཀ་བུམ་གཉིས་ཆོས་ཅན། མཚན་མཚོན་གང་རུང་མ་ཡིན་པར་ཐལ། མཚན་ཉིད་མ་ཡིན་པ་གང་ཞིག །མཚོན་བྱ་མ་ཡིན་པའི་ཕྱིར། དང་པོ་མ་གྲུབ་ན། ཀ་བུམ་གཉིས་ཆོས་ཅན། མཚན་ཉིད་མ་ཡིན་པར་ཐལ། ཁྱོད་ཀྱི་མཚོན་བྱ་མེད་པའི་ཕྱིར། གཉིས་པ་མ་གྲུབ་ན། ཀ་བུམ་གཉིས་ཆོས་ཅན། མཚོན་བྱ་མ་ཡིན་པར་ཐལ། ཡིན་པ་མི་སྲིད་པའི་ཤེས་བྱ་ཡིན་པའི་ཕྱིར།

			ཁ་ཅིག་ན་རེ། ཁྱོད་ཀྱི་ཡིན་པ་ཡོད་ན། ཁྱོད་མཚན་མཚོན་གང་རུང་ཡིན་པས་ཁྱབ་ཟེར་ན། དངོས་པོ་དང་དོན་བྱེད་ནུས་པ་གཉིས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དངོས་པོ་དང་དོན་བྱེད་ནུས་པ་གཉིས་ཆོས་ཅན། ཁྱོད་ཀྱི་ཡིན་པ་ཡོད་པར་ཐལ། ཁྱོད་ཀྱི་ཡིན་པ་བཞག་རྒྱུ་ཡོད་པའི་ཕྱིར། དེར་ཐལ། བུམ་པ་དེ་དེ་ཡིན་པའི་ཕྱིར། རྩ་བར་འདོད་ན། དངོས་པོ་དང་དོན་བྱེད་ནུས་པ་གཉིས་ཆོས་ཅན། མཚན་མཚོན་གང་རུང་མ་ཡིན་པར་ཐལ། མཚན་ཉིད་མ་ཡིན་པ་གང་ཞིག །མཚོན་བྱ་མ་ཡིན་པའི་ཕྱིར། དང་པོ་མ་གྲུབ་ན། དེ་གཉིས་ཆོས་ཅན། མཚན་ཉིད་མ་ཡིན་པར་ཐལ། ཁྱོད་ཀྱི་མཚོན་བྱ་མེད་པའི་ཕྱིར། གཉིས་པ་མ་གྲུབ་ན། དེ་གཉིས་ཆོས་ཅན། མཚོན་བྱ་མ་ཡིན་པར་ཐལ། ཁྱོད་ཀྱི་མཚན་ཉིད་མེད་པའི་ཕྱིར།

			ཁ་ཅིག་ན་རེ། ཡོད་པ་ཡིན་ན། མཚན་མཚོན་གང་རུང་མ་ཡིན་པས་ཁྱབ་ཟེར་ན། བུམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་སླ། འདོད་ན། བུམ་པ་ཆོས་ཅན། མཚན་མཚོན་གང་རུང་ཡིན་པར་ཐལ། མཚོན་བྱ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། མཚོན་བྱ་ཡིན་པར་ཐལ། ཁྱོད་ཀྱི་མཚན་ཉིད་ཡོད་པའི་ཕྱིར། མ་གྲུབ་ན། བུམ་པའི་མཚན་ཉིད་ཡོད་པར་ཐལ། ལྟོ་ལྡིར་ཞབས་ཞུམ་ཆུ་སྐྱོར་བའི་དོན་བྱེད་ནུས་པ་དེ། བུམ་པའི་མཚན་ཉིད་ཡིན་པའི་ཕྱིར།

			ཁ་ཅིག་ན་རེ། རྫས་ཡོད་ཆོས་གསུམ་ཚང་བ་ཡིན་ན། རྫས་ཡོད་ཡིན་པས་ཁྱབ་ཟེར་ན། བློའི་ཡུལ་དུ་བྱ་རུང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། བློའི་ཡུལ་དུ་བྱ་རུང་བ་ཆོས་ཅན། རྫས་ཡོད་ཆོས་གསུམ་ཚང་བ་ཡིན་པར་ཐལ། རྣམ་པར་འཇོག་བྱེད་ཆོས་གསུམ་ཚང་བ་ཡིན་པའི་ཕྱིར། དེར་ཐལ། མཚན་ཉིད་ཡིན་པའི་ཕྱིར། རྩ་བར་འདོད་ན། བློའི་ཡུལ་དུ་བྱ་རུང་བ་ཆོས་ཅན། རྫས་ཡོད་མ་ཡིན་པར་ཐལ། བཏགས་ཡོད་ཡིན་པའི་ཕྱིར། དེར་ཐལ། རྟག་པ་ཡིན་པའི་ཕྱིར།

			ཁ་ཅིག་ན་རེ། བཏགས་ཡོད་ཆོས་གསུམ་ཚང་བ་ཡིན་ན། བཏགས་ཡོད་ཡིན་པས་ཁྱབ་ཟེར་ན། དངོས་པོ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དངོས་པོ་ཆོས་ཅན། བཏགས་ཡོད་ཆོས་གསུམ་ཚང་བ་ཡིན་པར་ཐལ། རྣམ་པར་གཞག་བྱའི་ཆོས་གསུམ་ཚང་བ་ཡིན་པའི་ཕྱིར། དེར་ཐལ། མཚོན་བྱ་ཡིན་པའི་ཕྱིར། རྩ་བར་འདོད་ན། དངོས་པོ་ཆོས་ཅན། བཏགས་ཡོད་མ་ཡིན་པར་ཐལ། རྫས་ཡོད་ཡིན་པའི་ཕྱིར། དེར་ཐལ། དངོས་པོ་ཡིན་པའི་ཕྱིར།

			གཉིས་པ་རང་ལུགས་ལ། མཚོན་བྱའི་མཚན་ཉིད་ཡོད་དེ། བཏགས་ཡོད་ཆོས་གསུམ་ཚང་བ་དེ་དེ་ཡིན་པའི་ཕྱིར། བཏགས་ཡོད་ཆོས་གསུམ་འདྲེན་ཚུལ་ཡོད་དེ། སྤྱིར་མཚོན་བྱ་ཡིན་པ། རང་གི་མཚན་གཞིའི་སྟེང་དུ་གྲུབ་པ། རང་གི་མཚན་ཉིད་གང་ཡིན་པ་གཅིག་པོ་དེ་ལས་གཞན་པ་གང་གི་ཡང་མཚོན་བྱ་མ་ཡིན་པ་དང་གསུམ་འདྲེན་རིགས་པའི་ཕྱིར། མཚན་ཉིད་ཀྱི་མཚན་ཉིད་ཡོད་དེ། རྫས་ཡོད་ཆོས་གསུམ་ཚང་བ་དེ་དེ་ཡིན་པའི་ཕྱིར། རྫས་ཡོད་ཀྱི་ཆོས་གསུམ་འདྲེན་ཚུལ་ཡོད་དེ། སྤྱིར་མཚན་ཉིད་ཡིན་པ། རང་གི་མཚན་གཞིའི་སྟེང་དུ་གྲུབ་པ། རང་གི་མཚོན་བྱ་གང་ཡིན་པ་དེ་ལས་གཞན་པ་གང་གི་ཡང་མཚན་ཉིད་མ་ཡིན་པ་དང་གསུམ་པོ་དེ་འདྲེན་རིགས་པའི་ཕྱིར། དོན་བྱེད་ནུས་པའི་མཚོན་བྱའི་མཚན་ཉིད་ཡོད་དེ། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བ་དེ་དེ་ཡིན་པའི་ཕྱིར། དངོས་པོའི་མཚན་ཉིད་ཀྱི་མཚན་ཉིད་ཡོད་དེ། དངོས་པོའི་རྫས་ཡོད་ཆོས་གསུམ་ཚང་བ་དེ་དེ་ཡིན་པའི་ཕྱིར། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་མཚན་གཞིའི་མཚན་ཉིད་ཡོད་དེ། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་དོན་བྱེད་ནུས་པ་དེ་དེ་ཡིན་པའི་ཕྱིར། དེའི་མཚན་གཞི་ཡོད་དེ། དངོས་པོ་དེ་དེ་ཡིན་པའི་ཕྱིར། ཡང་ན་མཚོན་བྱའི་མཚན་ཉིད་ཡོད་དེ། རྣམ་པར་གཞག་བྱའི8་ཆོས་གསུམ་ཚང་བ་དེ་དེ་ཡིན་པའི་ཕྱིར། རྣམ་པར་གཞག་བྱའི་ཆོས་གསུམ་འདྲེན་ཚུལ་ཡོད་དེ། མཚོན་བྱ་ཡིན་པ། རང་གི་མཚན་ཉིད་ལས་གཞན་པའི་མཚོན་བྱ་མ་ཡིན་པ། མཚན་གཞིར་གང་བཟུང་བ་ལ་སྲིད་པ་སྟེ་གསུམ་པོ་དེ་འདྲེན་རིགས་པའི་ཕྱིར། མཚན་ཉིད་ཀྱི་མཚན་ཉིད་ཡོད་དེ། རྣམ་པར་འཇོག་བྱེད་ཆོས་གསུམ་ཚང་བ་དེ་དེ་ཡིན་པའི་ཕྱིར། རྣམ་པར་འཇོག་བྱེད་ཀྱི་ཆོས་གསུམ་པོ་དེ་འདྲེན་ཚུལ་ཡོད་དེ། མཚན་ཉིད་ཡིན་པ། རང་གི་མཚོན་བྱ་ལས་གཞན་པའི་མཚན་ཉིད་མ་ཡིན་པ། མཚན་གཞིར་གང་བཟུང་བ་ལ་སྲིད་པ་སྟེ་གསུམ་པོ་དེ་འདྲེན་རིགས་པའི་ཕྱིར། མཚན་གཞིའི་མཚན་ཉིད་ཡོད་དེ། མཚན་ཉིད་ཀྱི་སྐབས་སུ་བབ་པའི་མཚོན་བྱ་མཚོན་པའི་གཞིར་གྱུར་པ་དེ་དེ་ཡིན་པའི་ཕྱིར། དེ་ཡང་གཞི་གཅིག་ལ་མཚོན་ན། དོན་བྱེད་ནུས་པའི་མཚོན་བྱའི་མཚན་ཉིད་ཡོད་དེ། དོན་བྱེད་ནུས་པའི་རྣམ་པར་གཞག་བྱའི་ཆོས་གསུམ་ཚང་བ་དེ་དེ་ཡིན་པའི་ཕྱིར། དོན་བྱེད་ནུས་པའི་རྣམ་པར་གཞག་བྱའི་ཆོས་གསུམ་འདྲེན་ཚུལ་ཡོད་དེ། དོན་བྱེད་ནུས་པའི་མཚོན་བྱ་ཡིན་པ། དོན་བྱེད་ནུས་པ་ལས་གཞན་པའི་ཆོས་གང་གི་ཡང་མཚོན་བྱ་མ་ཡིན་པ། དོན་བྱེད་ནུས་པའི་མཚོན་བྱའི་མཚན་གཞིར་གང་བཟུང་བ་ལ་སྲིད་པ་སྟེ་གསུམ་པོ་དེ་འདྲེན་རིགས་པའི་ཕྱིར། དངོས་པོའི་མཚན་ཉིད་ཀྱི་མཚན་ཉིད་ཡོད་དེ། དངོས་པོའི་རྣམ་པར་འཇོག་བྱེད་ཆོས་གསུམ་ཚང་བ་དེ་དེ་ཡིན་པའི་ཕྱིར། དངོས་པོའི་རྣམ་པར་འཇོག་བྱེད་ཀྱི་ཆོས་གསུམ་འདྲེན་ཚུལ་ཡོད་དེ། དངོས་པོའི་མཚན་ཉིད་ཡིན་པ། དངོས་པོ་ལས་གཞན་པའི་ཆོས་གང་གི་ཡང་མཚན་ཉིད་མ་ཡིན་པ། དངོས་པོའི་མཚན་ཉིད་ཀྱི་མཚན་གཞིར་གང་བཟུང་བ་ལ་སྲིད་པ་སྟེ་གསུམ་པོ་དེ་འདྲེན་རིགས་པའི་ཕྱིར། དངོས་པོའི་མཚན་གཞིའི་མཚན་ཉིད་ཡོད་དེ། དོན་བྱེད་ནུས་པས་དངོས་པོ་མཚོན་པའི་གཞིར་གྱུར་པ་དེ་དེ་ཡིན་པའི་ཕྱིར། མཚན་གཞི་ཡོད་དེ། བུམ་པ་དེ་དེ་ཡིན་པའི་ཕྱིར།

			སྤྱིར་མཚན་ཉིད་ལ་དབྱེ་ན་གཉིས་ཡོད་དེ། རིགས་མི་མཐུན༌སེལ་བའི་མཚན་ཉིད་དང་། ལོག་རྟོག་སེལ་བའི་མཚན་ཉིད་གཉིས་ཡོད་པའི་ཕྱིར། དེ་གཉིས་ཀའི་མཚན་གཞི་ཡོད་དེ། གསར་དུ་མི་སླུ་བའི་ཤེས་པ་གང་ཞིག །རྟོག་བྲལ་མ་འཁྲུལ་བའི་ཤེས་པ་ལྟ་བུ་དེ་དེ་ཡིན་པའི་ཕྱིར། དེ་རིགས་མི་མཐུན་སེལ་བའི་མཚན་ཉིད་དང༌། ལོག་རྟོག་སེལ་བའི་མཚན་ཉིད་གཉིས་ཀ་ཡིན་ཏེ། རིགས་མི་མཐུན་སེལ་པའི་མཚན་ཉིད་ཡིན་པ་གང་ཞིག །ལོག་རྟོག་སེལ་བའི་མཚན་ཉིད་ཡིན་པའི་ཕྱིར། དང་པོ་གྲུབ་སྟེ། མངོན་སུམ་ཚད་མའི་རིགས་མི་མཐུན་ལ་ཚད་མིན་དང་རྗེས་དཔག་ཚད་མ་གཉིས་སུ་ངེས་ལ། ཚད་མིན་ནི་དེའི་ཟུར་གྱི་གསར་དུ་མི་བསླུ་བ་ཞེས་པས་སེལ་ནུས་ཤིང༌། རྗེས་དཔག་ཚད་མ་ནི་དེའི་ཟུར་གྱི་རྟོག་བྲལ་དང་མ་འཁྲུལ་པ་གང་རུང་རེ་རེས་སེལ་ནུས་པའི་ཕྱིར། གཉིས་པ་གྲུབ་སྟེ། རྟོག་བྲལ་དང་མ་འཁྲུལ་བ་གང་རུང་རེ་རེས་རིགས་མི་མཐུན་སེལ་ཀྱང༌། །རྟོག་བྲལ་དང་མ་འཁྲུལ་བ་གཉིས་ཀ་སྨོས་པ་ལོག་རྟོག་སེལ་བའི་དབང་དུ་བྱས་པ་ཡིན་ལ། དེ་ཡང་ཟླ་གཅིག་ཟླ་གཉིས་སུ་སྣང་བའི་དབང་ཤེས་ལྟ་བུའང་རྟོག་བྲལ་ཡིན་པས་མངོན་སུམ་ཡིན་ནམ་སྙམ་པའི་ལོག་རྟོག་སེལ་བའི་དབང་དུ་བྱས་ནས་མ་འཁྲུལ་བ་སྨོས་ཤིང༌། རིགས་པ་ཅན་པ་སོགས་མངོན་སུམ་རྟོག་པར་འདོད་པ་རྣམས་ཀྱི་ལོག་རྟོག་སེལ་བའི་ཕྱིར་དུ་རྟོག་བྲལ་སྨོས་པ་ཡིན་པའི་ཕྱིར།

			གསུམ་པ་རྩོད་པ་སྤོང་བ་ལ། ཁོ་ན་རེ། ཤེས་བྱའི་མཚན་ཉིད་དེ་མཚན་ཉིད་ཡིན་པར་ཐལ། ཤེས་བྱའི་མཚན་ཉིད་ཡིན་ན་མཚན་ཉིད་ཡིན་པས་ཁྱབ་པའི་ཕྱིར་ཟེར་ན་མ་ཁྱབ། མ་གྲུབ་ན། ཤེས་བྱ་ཆོས་ཅན། ཁྱོད་ཀྱི་མཚན་ཉིད་ཡིན་ན་མཚན་ཉིད་ཡིན་པས་ཁྱབ་པར་ཐལ། ཁྱོད་མཚོན་བྱ་ཡིན་པའི་ཕྱིར། གོང་དུ་འདོད་ན། ཤེས་བྱའི་མཚན་ཉིད་ཆོས་ཅན། མཚན་ཉིད་མ་ཡིན་པར་ཐལ། མཚོན་བྱ་ཡིན་པའི་ཕྱིར། དེར་ཐལ། ཁྱོད་ཀྱི་མཚན་ཉིད་ཡོད་པའི་ཕྱིར། དེར་ཐལ། ཤེས་བྱའི་རྣམ་པར་འཇོག་བྱེད་ཆོས་གསུམ་ཚང་བ་དེ་དེ་ཡིན་པའི་ཕྱིར།

			ཡང་ཁོ་ན་རེ། དོན་བྱེད་ནུས་པའི་མཚོན་བྱ་དོན་བྱེད་ནུས་པའི་མཚོན་བྱ་ཡིན་པར་ཐལ། མཚོན་བྱ་མཚོན་བྱ་ཡིན་པའི་ཕྱིར་ཟེར་ན་མ་ཁྱབ། མ་གྲུབ་ན། མཚོན་བྱ་ཆོས་ཅན། མཚོན་བྱ་ཡིན་པར་ཐལ། ཁྱོད་ཀྱི་མཚན་ཉིད་ཡོད་པའི་ཕྱིར། དེར་ཐལ། རྣམ་པར་གཞག་བྱ་ཆོས་གསུམ་ཚང་བ་དེ་དེ་ཡིན་པའི་ཕྱིར། གོང་དུ་འདོད་ན། དོན་བྱེད་ནུས་པའི་མཚོན་བྱ་ཆོས་ཅན། དོན་བྱེད་ནུས་པ་ཁྱོད་ཀྱི་མཚན་ཉིད་ཡིན་པར་ཐལ། ཁྱོད་དོན་བྱེད་ནུས་པའི་མཚོན་བྱ་ཡིན་པའི་ཕྱིར། རྟགས་ཁས། འདོད་ན། དོན་བྱེད་ནུས་པའི་མཚོན་བྱ་ཆོས་ཅན། ཁྱོད་ལ་མཚན་ཉིད་ཐ་དད་པ་དུ་མ་ཡོད་པར་ཐལ། དོན་བྱེད་ནུས་པ་དེ་ཡང་ཁྱོད་ཀྱི་མཚན་ཉིད་ཡིན། དོན་བྱེད་ནུས་པའི་རྣམ་པར་གཞག་བྱ་ཆོས་གསུམ་ཚང་བ་དེ་ཡང་ཁྱོད་ཀྱི་མཚན་ཉིད་ཡིན་པའི་ཕྱིར། འདོད་མི་ནུས་ཏེ། ཁྱོད་རང་གི་མཚན་ཉིད་གཅིག་པོ་དེ་ལས་གཞན་པ་གང་གི་ཡང་མཚོན་བྱ་མ་ཡིན་པའི་ཕྱིར། དེར་ཐལ། ཁྱོད་རྣམ་པར་གཞག་བྱ་ཆོས་གསུམ་ཚང་བ་ཡིན་པའི་ཕྱིར།

			ཡང་ཁོ་ན་རེ། མཚན་ཉིད་མཚན་ཉིད་ཡིན་པར་ཐལ། མཚོན་བྱ་མཚོན་བྱ་ཡིན་པའི་ཕྱིར་ཟེར་ན་མ་ཁྱབ། རྟགས་གོང་དུ་བསྒྲུབས་ཟིན། འདོད་ན། མཚན་ཉིད་ཆོས་ཅན། མཚན་ཉིད་མ་ཡིན་པར་ཐལ། མཚོན་བྱ་ཡིན་པའི་ཕྱིར། མ་གྲུབ་ན། མཚན་ཉིད་ཆོས་ཅན། མཚོན་བྱ་ཡིན་པར་ཐལ། ཁྱོད་ཀྱི་མཚན་ཉིད་ཡོད་པའི་ཕྱིར། དེར་ཐལ། རྣམ་པར་འཇོག་བྱེད་ཆོས་གསུམ་ཚང་བ་དེ་དེ་ཡིན་པའི་ཕྱིར།

			ཁ་ཅིག་ན་རེ། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་བཏགས་ཡོད་ཆོས་གསུམ་ཚང་བའི་ལྡོག་པ་དང་ཡིན་ཁྱབ་མཉམ་ཡིན་ན། མཚན་ཉིད་ཡིན་པས་ཁྱབ་ཟེར་ན། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་མཚོན་བྱའི་མཚན་ཉིད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་བཏགས་ཡོད་ཆོས་གསུམ་ཚང་བའི་ལྡོག་པ་དང་ཐ་དད་གང་ཞིག །ཁྱོད་ཡིན་ན། དེའི་ལྡོག་པ་ཡིན་པས་ཁྱབ། དེའི་ལྡོག་པ་ཡིན་ན་ཁྱོད་ཡིན་པས་ཁྱབ་པའི་ཕྱིར། དང་པོ་སླ། གཉིས་པ་མ་གྲུབ་ན། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་མཚོན་བྱ་ཆོས་ཅན། ཁྱོད་ཀྱི་མཚན་ཉིད་ཡིན་ན། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་བཏགས་ཡོད་ཆོས་གསུམ་ཚང་བའི་ལྡོག་པ་ཡིན་པས་ཁྱབ་པར་ཐལ། ཁྱོད་དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་བཏགས་ཡོད་ཆོས་གསུམ་ཚང་བའི་མཚོན་བྱ་ཡིན་པའི་ཕྱིར། །རྟགས་གསུམ་པ་མ་གྲུབ་ན། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་བཏགས་ཡོད་ཆོས་གསུམ་ཚང་བ་ཆོས་ཅན། ཁྱོད་ཀྱི་ལྡོག་པ་ཡིན་ན། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་མཚོན་བྱའི་མཚན་ཉིད་ཡིན་པས་ཁྱབ་པར་ཐལ། ཁྱོད་དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་མཚོན་བྱའི་རྫས་ཡོད་ཆོས་གསུམ་ཚང་བ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། མཚན་ཉིད་མ་ཡིན་པར་ཐལ། མཚོན་བྱ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་མཚོན་བྱའི་རྫས་ཡོད་ཆོས་གསུམ་ཚང་བའི་མཚོན་བྱ་ཡིན་པའི་ཕྱིར། མ་གྲུབ་ན། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་མཚོན་བྱ་ཆོས་ཅན། ཁྱོད་ཀྱི་མཚན་ཉིད་དེ། ཁྱོད་ཀྱི་རྫས་ཡོད་ཆོས་གསུམ་ཚང་བའི་མཚོན་བྱ་ཡིན་པར་ཐལ། ཁྱོད་མཚོན་བྱ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་བཏགས་ཡོད་ཆོས་གསུམ་ཚང་བའི་མཚོན་བྱ་ཡིན་པའི་ཕྱིར། མ་གྲུབ་ན། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བ་ཆོས་ཅན། ཁྱོད་ཀྱི་མཚོན་བྱ་དེ། ཁྱོད་ཀྱི་བཏགས་ཡོད་ཆོས་གསུམ་ཚང་བའི་མཚོན་བྱ་ཡིན་པར་ཐལ། ཁྱོད་མཚན་ཉིད་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དོན་བྱེད་ནུས་པའི་མཚོན་བྱའི་མཚན་ཉིད་ཡིན་པའི་ཕྱིར། མ་གྲུབ་ན། དོན་བྱེད་ནུས་པ་ཆོས་ཅན། ཁྱོད་ཀྱི་བཏགས་ཡོད་ཆོས་གསུམ་ཚང་བ་དེ། ཁྱོད་ཀྱི་མཚོན་བྱའི་མཚན་ཉིད་ཡིན་པར་ཐལ། ཁྱོད་མཚན་ཉིད་ཡིན་པའི་ཕྱིར། རྟགས་སླ།

			ཁ་ཅིག་ན་རེ། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་བཏགས་ཡོད་ཆོས་གསུམ་ཚང་བའི་ལྡོག་པ་དང་ཡིན་ཁྱབ་མཉམ་ཡིན་ན། མཚོན་བྱ་ཡིན་པས་ཁྱབ་ཟེར་ན། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་མཚོན་བྱའི་རྫས་ཡོད་ཆོས་གསུམ་ཚང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་དེའི་ལྡོག་པ་དང་ཐ་དད་གང་ཞིག །ཁྱོད་ཡིན་ན། དེའི་ལྡོག་པ་ཡིན་པས་ཁྱབ། དེའི་ལྡོག་པ་ཡིན་ན། ཁྱོད་ཡིན་པས་ཁྱབ་པའི་ཕྱིར། རྟགས་རྣམས་སྒྲུབ་བྱེད་གོང་དང་རིགས་འགྲེ། རྩ་བར་འདོད་ན། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་མཚོན་བྱའི་རྫས་ཡོད་ཆོས་གསུམ་ཚང་བ་ཆོས་ཅན། མཚོན་བྱ་མ་ཡིན་པར་ཐལ། མཚན་ཉིད་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་མཚོན་བྱའི་མཚན་ཉིད་ཀྱི་མཚན་ཉིད་ཡིན་པའི་ཕྱིར། མ་གྲུབ་ན། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བའི་མཚོན་བྱ་ཆོས་ཅན། ཁྱོད་ཀྱི་རྫས་ཡོད་ཆོས་གསུམ་ཚང་བ་དེ། ཁྱོད་ཀྱི་མཚན་ཉིད་ཀྱི་མཚན་ཉིད་ཡིན་པར་ཐལ། ཁྱོད་མཚོན་བྱ་ཡིན་པའི་ཕྱིར། རྟགས་གོང་དུ་བསྒྲུབས་ཟིན།

			ཁ་ཅིག་ན་རེ། དངོས་པོའི་རྫས་ཡོད་ཆོས་གསུམ་ཚང་བའི་རྫས་ཡོད་ཆོས་གསུམ་ཚང་བའི་ལྡོགཔ་དང་ཡིན་ཁྱབ་མཉམ་ཡིན་ན། མཚན་ཉིད་ཡིན་པས་ཁྱབ་ཟེར་ན། དངོས་པོའི་རྫས་ཡོད་ཆོས་གསུམ་ཚང་བའི་མཚན་ཉིད་མ་ཡིན་པའི་མཚན་ཉིད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་དེའི་ལྡོག་པ་དང་ཐ་དད་གང་ཞིག །ཁྱོད་ཡིན་ན། དེའི་ལྡོག་པ་ཡིན་པས་ཁྱབ། དེའི་ལྡོག་པ་ཡིན་ན། ཁྱོད་ཡིན་པས་མ་ཁྱབ་པའི་ཕྱིར། དང་པོ་སླ། གཉིས་པ་མ་གྲུབ་ན། དངོས་པོའི་རྫས་ཡོད་ཆོས་གསུམ་ཚང་བའི་མཚན་ཉིད་མ་ཡིན་པ་ཆོས་ཅན། ཁྱོད་ཀྱི་མཚན་ཉིད་ཡིན་ན། དངོས་པོའི་རྫས་ཡོད་ཆོས་གསུམ་ཚང་བའི་རྫས་ཡོད་ཆོས་གསུམ་མ་ཚང་བའི་ལྡོག་པ་ཡིན་པས་ཁྱབ་པར་ཐལ། དངོས་པོའི་རྫས་ཡོད་ཆོས་གསུམ་ཚང་བའི་རྫས་ཡོད་ཆོས་གསུམ་མ་ཚང་བ། ཁྱོད་ཀྱི་མཚན་ཉིད་ཡིན་པའི་ཕྱིར། རྟགས་གསུམ་པ་མ་གྲུབ་ན། དངོས་པོའི་རྫས་ཡོད་ཆོས་གསུམ་ཚང་བའི་རྫས་ཡོད་ཆོས་གསུམ་མ་ཚང་བ་ཆོས་ཅན། ཁྱོད་ཀྱི་ལྡོག་པ་ཡིན་ན། དངོས་པོའི་རྫས་ཡོད་ཆོས་གསུམ་ཚང་བའི་མཚན་ཉིད་མ་ཡིན་པའི་མཚན་ཉིད་ཡིན་པས་ཁྱབ་པར་ཐལ། དངོས་པོའི་རྫས་ཡོད་ཆོས་གསུམ་ཚང་བའི་མཚན་ཉིད་མ་ཡིན་པ་ཁྱོད་ཀྱི་མཚོན་བྱ་ཡིན་པའི་ཕྱིར། རྩ་བར་འདོད་ན། དངོས་པོའི་རྫས་ཡོད་ཆོས་གསུམ་ཚང་བའི་མཚན་ཉིད་མ་ཡིན་པའི་མཚན་ཉིད་ཆོས་ཅན། མཚན་ཉིད་མ་ཡིན་པར་ཐལ། མཚོན་བྱ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་རྫས་ཡོད་ཆོས་གསུམ་ཚང་བའི་མཚན་ཉིད་མ་ཡིན་པའི་རྫས་ཡོད་ཆོས་གསུམ་ཚང་བའི་མཚོན་བྱ་ཡིན་པའི་ཕྱིར། མ་གྲུབ་ན། དངོས་པོའི་རྫས་ཡོད་ཆོས་གསུམ་ཚང་བའི་མཚན་ཉིད་མ་ཡིན་པ་ཆོས་ཅན། ཁྱོད་ཀྱི་མཚན་ཉིད་དེ། ཁྱོད་ཀྱི་རྫས་ཡོད་ཆོས་གསུམ་ཚང་བའི་མཚོན་བྱ་ཡིན་པར་ཐལ། ཁྱོད་མཚོན་བྱ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་རྫས་ཡོད་ཆོས་གསུམ་ཚང་བའི་རྫས་ཡོད་ཆོས་གསུམ་མ་ཚང་བའི་མཚོན་བྱ་ཡིན་པའི་ཕྱིར། མ་གྲུབ་ན། དངོས་པོའི་རྫས་ཡོད་ཆོས་གསུམ་ཚང་བ་ཆོས་ཅན། ཁྱོད་ཀྱི་མཚན་ཉིད་མ་ཡིན་པ་དེ། ཁྱོད་ཀྱི་རྫས་ཡོད་ཆོས་གསུམ་མ་ཚང་བའི་མཚོན་བྱ་ཡིན་པར་ཐལ། ཁྱོད་མཚན་ཉིད་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་མཚན་ཉིད་ཀྱི་མཚན་ཉིད་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། ཁྱོད་ཀྱི་རྫས་ཡོད་ཆོས་གསུམ་ཚང་བ་དེ། ཁྱོད་ཀྱི་མཚན་ཉིད་ཀྱི་མཚན་ཉིད་ཡིན་པར་ཐལ། ཁྱོད་མཚོན་བྱ་ཡིན་པའི་ཕྱིར།

			ཁ་ཅིག་ན་རེ། དངོས་པོའི་རྫས་ཡོད་ཆོས་གསུམ་ཚང་བའི་རྫས་ཡོད་ཆོས་གསུམ་མ་ཚང་བའི་ལྡོག་པ་དང་ཡིན་ཁྱབ་མཉམ་ཡིན་ན། མཚོན་བྱ་ཡིན་པས་ཁྱབ་ཟེར་ན། དངོས་པོའི་རྫས་ཡོད་ཆོས་གསུམ་ཚང་བའི་མཚན་ཉིད་མ་ཡིན་པའི་རྫས་ཡོད་ཆོས་གསུམ་ཚང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དེའི་ལྡོག་པ་དང་ཐ་དད་གང་ཞིག །ཁྱོད་ཡིན་ན་དེའི་ལྡོག་པ་ཡིན་པས་ཁྱབ། དེའི་ལྡོག་པ་ཡིན་ན། ཁྱོད་ཡིན་པས་ཁྱབ་པའི་ཕྱིར། རྟགས་རྣམས་སླ། རྩ་བར་འདོད་ན། དངོས་པོའི་རྫས་ཡོད་ཆོས་གསུམ་ཚང་བའི་མཚན་ཉིད་མ་ཡིན་པའི་རྫས་ཡོད་ཆོས་གསུམ་ཚང་བ་ཆོས་ཅན། མཚོན་བྱ་མ་ཡིན་པར་ཐལ། མཚན་ཉིད་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་རྫས་ཡོད་ཆོས་གསུམ་ཚང་བའི་མཚན་ཉིད་མ་ཡིན་པའི་མཚན་ཉིད་ཀྱི་མཚན་ཉིད་ཡིན་པའི་ཕྱིར། རྟགས་སླ།

			ཁ་ཅིག་ན་རེ། དངོས་པོའི་མཚན་ཉིད་ཀྱི་རྫས་ཡོད་ཆོས་གསུམ་ཚང་བའི་ལྡོག་པ་དང་ཡིན་ཁྱབ་མཉམ་ཡིན་ན། མཚན་ཉིད་ཡིན་པས་ཁྱབ་ཟེར་ན། དངོས་པོའི་མཚན་ཉིད་ཀྱི་མཚན་ཉིད་ཀྱི་མཚན་ཉིད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དེའི་ལྡོག་པ་དང་ཐ་དད་གང་ཞིག །ཁྱོད་ཡིན་ན། དེའི་ལྡོག་པ་ཡིན་པས་ཁྱབ། དེའི་ལྡོགཔ་ཡིན་ན། ཁྱོད་ཡིན་པས་ཁྱབ་པའི་ཕྱིར། དང་པོ་སླ། གཉིས་པ་མ་གྲུབ་ན། དངོས་པོའི་མཚན་ཉིད་ཀྱི་མཚན་ཉིད་ཆོས་ཅན། ཁྱོད་ཀྱི་མཚན་ཉིད་ཡིན་ན། དངོས་པོའི་མཚན་ཉིད་ཀྱི་རྫས་ཡོད་ཆོས་གསུམ་ཚང་བའི་ལྡོག་པ་ཡིན་པས་ཁྱབ་པར་ཐལ། དངོས་པོའི་མཚན་ཉིད་ཀྱི་རྫས་ཡོད་ཆོས་གསུམ་ཚང་བ་དེ། ཁྱོད་ཀྱི་མཚན་ཉིད་ཡིན་པའི་ཕྱིར། རྟགས་གསུམ་པ་མ་གྲུབ་ན། དངོས་པོའི་མཚན་ཉིད་ཀྱི་རྫས་ཡོད་ཆོས་གསུམ་ཚང་བ་ཆོས་ཅན། ཁྱོད་ཀྱི་ལྡོག་པ་ཡིན་ན། དངོས་པོའི་མཚན་ཉིད་ཀྱི་མཚན་ཉིད་ཀྱི་མཚན་ཉིད་ཡིན་པས་ཁྱབ་པར་ཐལ། དངོས་པོའི་མཚན་ཉིད་ཀྱི་མཚན་ཉིད་དེ། ཁྱོད་ཀྱི་མཚོན་བྱ་ཡིན་པའི་ཕྱིར། རྩ་བར་འདོད་ན། དངོས་པོའི་མཚན་ཉིད་ཀྱི་མཚན་ཉིད་ཀྱི་མཚན་ཉིད་ཆོས་ཅན། མཚན་ཉིད་མ་ཡིན་པར་ཐལ། མཚོན་བྱ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་མཚན་ཉིད་གཉིས་པོ་དེའི་རྫས་ཡོད་ཆོས་གསུམ་ཚང་པའི་མཚོན་བྱ་ཡིན་པའི་ཕྱིར། རྟགས་སླ།

			ཁ་ཅིག་ན་རེ། དངོས་པོའི་མཚན་ཉིད་ཀྱི་རྫས་ཡོད་ཆོས་གསུམ་ཚང་བའི་ལྡོག་པ་དང་ཡིན་ཁྱབ་མཉམ་ཡིན་ན། མཚོན་བྱ་ཡིན་པས་ཁྱབ་ཟེར་ན། དངོས་པོའི་མཚན་ཉིད་ཀྱི་མཚན་ཉིད་ཀྱི་རྫས་ཡོད་ཆོས་གསུམ་ཚང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དེའི་ལྡོག་པ་དང་ཐ་དད་གང་ཞིག །ཁྱོད་ཡིན་ན། དེའི་ལྡོགཔ་ཡིན་པས་ཁྱབ། དེའི་ལྡོག་པ་ཡིན་ན། ཁྱོད་ཡིན་པས་ཁྱབ་པའི་ཕྱིར། རྟགས་རྣམས་སླ། རྩ་བར་འདོད་ན། དངོས་པོའི་མཚན་ཉིད་ཀྱི་མཚན་ཉིད་ཀྱི་རྫས་ཡོད་ཆོས་གསུམ་ཚང་བ་ཆོས་ཅན། །མཚོན་བྱ་མ་ཡིན་པར་ཐལ། མཚན་ཉིད་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དངོས་པོའི་མཚན་ཉིད་ཀྱི་མཚན་ཉིད་ཀྱི་མཚན་ཉིད་ཀྱི་མཚན་ཉིད་ཡིན་པའི་ཕྱིར། རིགས་པ་འདིས་ནི་བུམ་པ་སོགས་མཚོན་བྱའི་རིགས་མཐའ་དག་ལ་ཤེས་པར་བྱའོ།། །།





བཞི་པ་རྒྱུ་འབྲས་ཆེ་པའི་རྣམ་གཞག་བཤད་པ་ལ།


			དགག་བཞག་སྤོང་གསུམ་ལས། དང་པོ་ནི། ཁ་ཅིག་ན་རེ། རྒྱུ་ཡིན་ན་རྒྱུ་དྲུག་ཀ་ཡིན་པས་ཁྱབ་ཟེར་ན། གཟུགས་ཆོས་ཅན། །རྒྱུ་དྲུག་ཀ་ཡིན་པར་ཐལ། རྒྱུ་ཡིན་པའི་ཕྱིར། ཁྱབ་པ་ཁས། འདོད་ན། གཟུགས་ཆོས་ཅན། རྣམ་སྨིན་གྱི་རྒྱུ་དང༌། མཚུངས་ལྡན་གྱི་རྒྱུ་དང༌། ཀུན་འགྲོའི་རྒྱུ་གསུམ་རེ་རེ་ནས་ཡིན་པར་ཐལ། རྒྱུ་དྲུག་ཀ་ཡིན་པའི་ཕྱིར། འདོད་ན། གཟུགས་ཆོས་ཅན། དགེ་མི་དགེ་གང་རུང་གིས་བསྡུས་པ་ཡིན་པར་ཐལ། རྣམ་སྨིན་གྱི་རྒྱུ་ཡིན་པའི་ཕྱིར། མ་ཁྱབ་ན་ཁྱབ་པ་ཡོད་པར་ཐལ། རྣམ་སྨིན་གྱི་རྒྱུ་ཡིན་ན། དགེ་མི་དགེ་གང་རུང་གིས་བསྡུས་པས་ཁྱབ་པའི་ཕྱིར་ཏེ། མཛོད་ལས།9 རྣམ་སྨིན་རྒྱུ་ནི་མི་དགེ་དང༌། །དགེ་བ་ཟག་བཅས་རྣམས་ཁོ་ན། །ཞེས་གསུངས་པའི་ཕྱིར། གོང་དུ་འདོད་ན། གཟུགས་ཆོས་ཅན། དགེ་མི་དགེ་གང་རུང་གིས་བསྡུས་པ་མ་ཡིན་པར་ཐལ། ལུང་མ་བསྟན་ཡིན་པའི་ཕྱིར། གཞན་ཡང་གཟུགས་ཆོས་ཅན། ཤེས་པ་ཡིན་པར་ཐལ། མཚུངས་ལྡན་གྱི་རྒྱུ་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། མཚུངས་ལྡན་གྱི་རྒྱུ་ལ་རྫས་སྤྱི་གཉིས་མགོ་སོགས་བཅད་ནས་སེམས་དང་སེམས་བྱུང་གཉིས་སུ་གྲངས་ངེས་པའི་ཕྱིར་ཏེ། 10མཚུངས་ལྡན་རྒྱུ་ནི་སེམས་དག་དང༌། །སེམས་བྱུང་བརྟེན་མཚུངས་ཅན་རྣམས་སོ། །ཞེས་གསུངས་པའི་ཕྱིར།

			གཞན་ཡང༌། གཟུགས་ཆོས་ཅན། ཉོན་མོངས་ཅན་ཡིན་པར་ཐལ། ཀུན་འགྲོའི་རྒྱུ་ཡིན་པའི་ཕྱིར། མ་ཁྱབ་ན་ཁྱབ་པ་ཡོད་པར་ཐལ། ཀུན་འགྲོའི་རྒྱུ་ཡིན་ན་ཉོན་མོངས་ཅན་ཡིན་པས་ཁྱབ་པའི་ཕྱིར་ཏེ། མཛོད་ལས།11 ཀུན་འགྲོ་ཞེས་བྱ་ཉོན་མོངས་ཅན། །ཞེས་གསུངས་པ་ཡིན་པའི་ཕྱིར། རྩ་བར་འདོད་མི་ནུས་ཏེ། ཁྱོད་དུ་གྱུར་བའི་ཉོན་མོངས་ཅན་མ་ཡིན་པ་མཐའ་ཡས་པ་ཡོད་པའི་ཕྱིར།

			ཁ་ཅིག་ན་རེ། ཆོས་དེའི་རྒྱུ་དྲུག་པོ་གང་རུང་ཡིན་ན་ཆོས་དེའི་རྒྱུ་ཡིན་པས་ཁྱབ་ཟེར་ན། བུམ་པ་ཆོས་ཅན། རང་གི་ཚོགས་པ་ན་ཡོད་པའི་རྡུལ་རྫས་བརྒྱད་ཀའི་རྒྱུ་ཡིན་པར་ཐལ། དེའི་རྒྱུ་དྲུག་པོ་གང་རུང་ཡིན་པའི་ཕྱིར། ཁྱབ་པ་ཁས། མ་གྲུབ་ན། བུམ་པ་ཆོས་ཅན། རང་གི་ཚོགས་པ་ན་ཡོད་པའི་རྡུལ་རྫས་བརྒྱད་ཀའི་རྒྱུ་དྲུག་པོ་གང་རུང་ཡིན་པར་ཐལ། དེའི་ལྷན་ཅིག་འབྱུང་རྒྱུ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་ཁྱོད་ཀྱི་ཚོགས་པ་ན་ཡོད་པའི་རྡུལ་རྫས་བརྒྱད་ཀའི་ལྷན་ཅིག་འབྱུང་རྒྱུ་ཡིན་པར་ཐལ། ཁྱོད་རྡུལ་རྫས་བརྒྱད་འདུས་ཀྱི་གོང་བུ་ཡིན་པའི་ཕྱིར། རྩ་བར་འདོད་ན། བུམ་པ་ཆོས་ཅན། རང་གི་ཚོགས་པ་ན་ཡོད་པའི་རྡུལ་རྫས་བརྒྱད་ཀའི་རྒྱུ་མ་ཡིན་པར་ཐལ། དེ་དང་དུས་མཉམ་དུ་གྲུབ་པ་ཡིན་པའི་ཕྱིར།

			གཞན་ཡང༌། ཡིད་ཀྱི་རྣམ་པར་ཤེས་པ་ཆོས་ཅན། རང་གི་འཁོར་དུ་གྱུར་པའི་སེམས་འབྱུང་ཀུན་འགྲོ་ལྔ་བོའི་རྒྱུ་ཡིན་པར་ཐལ། དེའི་རྒྱུ་དྲུག་པོ་གང་རུང་ཡིན་པའི་ཕྱིར། ཁྱབ་པ་ཁས། དེར་ཐལ། དེའི་ལྷན་ཅིག་འབྱུང་རྒྱུ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཁྱོད་ཀྱི་འཁོར་དུ་གྱུར་བའི་སེམས་བྱུང་ཀུན་འགྲོ་ལྔ་པོའི་ལྷན་ཅིག་འབྱུང་རྒྱུ་ཡིན་པར་ཐལ། ཁྱོད་གཙོ་སེམས་ཡིན་པའི་ཕྱིར།

			ཁ་ཅིག་ན་རེ། ཤེས་པ་ཡིན་ན་རྣམ་སྨིན་གྱི་རྒྱུ་ཡིན་པས་ཁྱབ་ཟེར་ན། མིག་གི་རྣམ་པར་ཤེས་པ་ཆོས་ཅན། རྣམ་སྨིན་གྱི་རྒྱུ་ཡིན་པར་ཐལ། ཤེས་པ་ཡིན་པའི་ཕྱིར། ཁྱབ་པ་ཁས། འདོད་མི་ནུས་ཏེ། ལུང་མ་བསྟན་ཡིན་པའི་ཕྱིར།

			ཁ་ཅིག་ན་རེ། བུམ་པའི་བྱེད་རྒྱུ་ཡིན་ན། བུམ་པའི་རྒྱུ་ཡིན་པས་ཁྱབ་ཟེར་ན། དེ་མི་འཐད་པ་ཡིན་པར་ཐལ། བུམ་པའི་བྱེད་རྒྱུ་ལ་བུམ་པ་དང་དུས་མཉམ་པ་དུ་མ་ཞིག་ཡོད་པའི་ཕྱིར། མ་གྲུབ་ན། བུམ་པའི་བྱེད་རྒྱུ་ལ་བུམ་པ་དང་དུས་མཉམ་པ་དུ་མ་ཞིག་ཡོད་པར་ཐལ། བུམ་པའི་བྱེད་རྒྱུ་ལ་བུམ་པ་སྔར་མེད་གསར་དུ་སྐྱེད་པའི་རྒྱུ་དང༌། སྐྱེས་ཟིན་གནས་པའི་རྒྱུ་སོགས་དུ་མ་ཞིག་མདོ་སྡེ་བའི་སྐབས་འདིར་ཁས་ལེན་པའི་ཕྱིར།

			ཁ་ཅིག་ན་རེ། རང་གི་འབྲས་བུར་གྱུར་པའི་རྣམ་སྨིན་གྱི་རྒྱུ་ཡིན་ན་རྣམ་སྨིན་གྱི་རྒྱུ་ཡིན་པས་ཁྱབ་ཟེར་ན། ངན་འགྲོའི་སྲོག་དབང་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན། ངན་འགྲོའི་སྲོག་དབང་ཆོས་ཅན། དེར་ཐལ། ཁྱོད་ཀྱི་འབྲས་བུར་གྱུར་པའི་རྣམ་སྨིན་ཡོད་པའི་ཕྱིར། མ་གྲུབ་ན། ངན་འགྲོའི་སྲོག་དབང་ཆོས་ཅན། ཁྱོད་ཀྱི་འབྲས་བུར་གྱུར་པའི་རྣམ་སྨིན་ཡོད་པར་ཐལ། ཁྱོད་ངན་འགྲོའི་སྲོག་དབང་ཡིན་པའི་ཕྱིར།

			ཁ་ཅིག་ན་རེ། དངོས་པོ་ཡིན་ན། ཁྱོད་ཀྱི་རྐྱེན་བཞི་ཀ་ཡོད་པས་ཁྱབ་ཟེར་ན། གཟུགས་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། འདོད་ན། གཟུགས་ཆོས་ཅན། ཁྱོད་ཀྱི་དམིགས་རྐྱེན་དང༌། དེ་མ་ཐག་རྐྱེན་གཉིས་རེ་རེ་ནས་ཡོད་པར་ཐལ། ཁྱོད་ཀྱི་རྐྱེན་བཞི་ཀ་ཡོད་པའི་ཕྱིར། འདོད་ན། གཟུགས་ཆོས་ཅན། ཁྱོད་ཀྱི་དམིགས་རྐྱེན་དང༌། དེ་མ་ཐག་རྐྱེན་གཉིས་རེ་རེ་མེད་པར་ཐལ། ཁྱོད་ཀྱི་དམིགས་རྐྱེན་མེད་པ་གང་ཞིག །དེ་མ་ཐག་རྐྱེན་མེད་པའི་ཕྱིར། རྟགས་རེ་རེ་ནས་གྲུབ་སྟེ། ཁྱོད་བེམ་པོ་ཡིན་པའི་ཕྱིར།

			ཁ་ཅིག་ན་རེ། བེམ་པོ་ཡིན་ན་ཁྱོད་ཀྱི་དམིགས་རྐྱེན་དང་དེ་མ་ཐག་རྐྱེན་གཉིས་རེ་རེ་ནས་མེད་པས་མ་ཁྱབ་པར་ཐལ། བུམ་པའི་དེ་མ་ཐག་རྐྱེན་ཡོད་པའི་ཕྱིར། མ་གྲུབ་ན། བུམ་པའི་དེ་མ་ཐག་རྐྱེན་ཡོད་པར་ཐལ། བུམ་པའི་དངོས་ཀྱི་ཉེར་ལེན་དེ་དེ་ཡིན་པའི་ཕྱིར། མ་གྲུབ་ན། བུམ་པའི་དངོས་ཀྱི་ཉེར་ལེན་ཆོས་ཅན། བུམ་པའི་དེ་མ་ཐག་རྐྱེན་ཡིན་པར་ཐལ། བུམ་པའི་རྐྱེན་ཡིན་པ་གང་ཞིག །བུམ་པའི་སྔ་རོལ་དེ་མ་ཐག་ཏུ་བྱུང་བ་ཡིན་པའི་ཕྱིར་ཟེར་ན་མ་ཁྱབ། བུམ་པ་ཆོས་ཅན། ཁྱོད་ཀྱི་དེ་མ་ཐག་རྐྱེན་མེད་པར་ཐལ། ཁྱོད་ཀྱི་མཚུངས་པ་དེ་མ་ཐག་རྐྱེན་མེད་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་ཀྱི་མཚུངས་པ་དེ་མ་ཐག་རྐྱེན་མེད་པར་ཐལ། ཁྱོད་གསལ་རིག་ཡིན་པར་སྐྱེད་པའི་རྐྱེན་མེད་པའི་ཕྱིར། མ་ཁྱབ་ན་ཁྱབ་པ་ཡོད་པར་ཐལ། ཆོས་དེའི་མཚུངས་པ་དེ་མ་ཐག་རྐྱེན་ཞེས་པའི་མཚུངས་པའི་དོན་ནི་རྐྱེན་དེ་དང་འབྲས་བུ་དེ་གཉིས་གསལ་རིག་མཚུང་པ་ལ་བྱེད་དགོས་ཤིང༌། དེ་མ་ཐག་རྐྱེན་ཞེས་པ་རྐྱེན་དེས་འབྲས་བུ་དེ་གསལ་རིག་ཏུ་སྐྱེད་བྱེད་ལ་བྱེད་པ་གང་ཞིག །ཤེས་པ་མ་ཡིན་པ་ལ་དེ་མི་འཐད་པ་ཡིན་པའི་ཕྱིར།

			གཞན་ཡང༌། བུམ་པ་ཆོས་ཅན། ཁྱོད་ཀྱི་དམིགས་རྐྱེན་མེད་པར་ཐལ། ཁྱོད་ལ་ཆོས་གང་གི་ཡང་རྣམ་པ་མི་འཆར་པ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་ལ་ཆོས་གང་གི་ཡང་རྣམ་པ་མི་འཆར་བ་ཡིན་པར་ཐལ། ཁྱོད་བེམ་པོ་ཡིན་པའི་ཕྱིར། གོང་དུ་ཁྱབ་པ་ཡོད་པར་ཐལ། ཆོས་དེའི་དམིགས་རྐྱེན་གྱི་དོན་ནི་ཆོས་དེ་ཡུལ་དེའི་རྣམ་ལྡན་དུ་བསྐྱེད་པའི་རྐྱེན་གཅིག་ལ་བྱེད་དགོས་པའི་ཕྱིར། དེར་ཐལ། སྔོན་འཛིན་མིག་ཤེས་ཀྱི་དམིགས་རྐྱེན་གྱི་དོན་སྔོན་འཛིན་མིག་ཤེས་སྔོན་པོའི་རྣམ་ལྡན་དུ་གཙོ་བོར་སྐྱེད་པའི་རྐྱེན་ཅིག་ལ་བྱེད་དགོས་ལ། དེའི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་མིག་དབང་སྔོན་འཛིན་མིག་ཤེས་སྔོན་པོའི་རྣམ་ལྡན་དུ་གཙོ་བོར་སྐྱེད་པའི་རྐྱེན་མ་ཡིན་པ་བཞིན་དུ་ཤེས་པ་གཞན་ལ་རིགས་འདྲ་བ་ཡིན་པའི་ཕྱིར།

			ཁ་ཅིག་ན་རེ། སྔོན་འཛིན་མིག་ཤེས་ཀྱི་བདག་རྐྱེན་དུ་གྱུར་པའི་མིག་དབང་ཆོས་ཅན། ཁྱོད་སྔོན་འཛིན་མིག་ཤེས་སྔོན་པོའི་རྣམ་ལྡན་དུ་གཙོ་བོར་སྐྱེད་པར་བྱེད་པའི་རྐྱེན་ཡིན་པར་ཐལ། ཁྱོད་སྔོན་འཛིན་མིག་ཤེས་སྐྱེ་མཆེད་དྲུག་གི་ནང་ནས་སྔོན་པོ་འཛིན་པར་ཐུན་མོང་མ་ཡིན་པར་སྐྱེད་པར་བྱེད་པའི་རྐྱེན་ཡིན་པའི་ཕྱིར། ཟེར་ན་མ་ཁྱབ། རྟགས་གྲུབ་སྟེ། མིག་དབང་དེ་མིག་ཤེས་སྐྱེ་མཆེད་དྲུག་གི་ནང་ནས་གཟུགས་ཀྱི་སྐྱེ་མཆེད་འཛིན་པར་ཐུན་མོང་མ་ཡིན་པར་སྐྱེད་པར་བྱེད་པའི་རྐྱེན་ཡིན་པའི་ཕྱིར། དེར་ཐལ། ཤེས་པ་དྲུག་གི་ཡུལ་དྲུག་སོ་སོར་ངོས་འཛིན་པ་ནི་ཐུན་མོང་མ་ཡིན་པའི་བདག་རྐྱེན་གྱི་ལག་རྗེས་ཡིན་པའི་ཕྱིར།

			ཁ་ཅིག་ན་རེ། ཤེས་པ་དྲུག་ཐུན་མོང་མ་ཡིན་པའི་བདག་རྐྱེན་གྱི་སྒོ་ནས་འབྱེད་པ་མི་འཐད་པ་ཡིན་པར་ཐལ། སྒྲ་འཛིན་རྣ་ཤེས་ཀྱི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་ལྕེ་དབང་ཡོད་པའི་ཕྱིར། མ་གྲུབ་ན། སྒྲ་འཛིན་རྣ་ཤེས་ཀྱི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་ལྕེ་དབང་ཡོད་པར་ཐལ། སྒྲ་འཛིན་རྣ་ཤེས་ཀྱི་བདག་རྐྱེན་དུ་གྱུར་པའི་ལྕེ་དབང་ཡོད་པའི་ཕྱིར། ཟེར་ན་མ་ཁྱབ། མ་གྲུབ་ན། དེར་ཐལ། ལྕེ་དབང་གིས་བདག་རྐྱེན་བྱས་ནས་ངག་སྨྲ་བ་ཐོས་པའི་སྒྲ་འཛིན་རྣ་ཤེས་ཡོད་པའི་ཕྱིར།

			ཁ་ཅིག་ན་རེ། མིག་ཤེས་ཆོས་ཅན། ཡིད་ཤེས་ཡིན་པར་ཐལ། རང་གི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་ཡིད་དབང་ལ་བརྟེན་པའི་ཤེས་པ་ཡིན་པའི་ཕྱིར། མ་གྲུབ་ན། མིག་ཤེས་ཆོས་ཅན། རང་གི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་ཡིད་དབང་ལ་བརྟེན་པའི་ཤེས་པ་ཡིན་པར་ཐལ། རང་གི་བདག་རྐྱེན་དུ་གྱུར་པའི་ཡིད་དབང་ལ་བརྟེན་པའི་ཤེས་པ་ཡིན་པའི་ཕྱིར། ཟེར་ན་མ་ཁྱབ། མ་གྲུབ་ན། མིག་ཤེས་ཆོས་ཅན། རང་གི་བདག་རྐྱེན་དུ་གྱུར་པའི་ཡིད་དབང་ལ་བརྟེན་པའི་ཤེས་པ་ཡིན་པར་ཐལ། ཤེས་པ་ཡིན་པའི་ཕྱིར།

			ཁ་ཅིག་ན་རེ། སྔོན་པོ་ཆོས་ཅན། སྔོན་འཛིན་མིག་ཤེས་ཀྱི་དེ་མ་ཐག་རྐྱེན་ཡིན་པར་ཐལ། སྔོན་འཛིན་མིག་ཤེས་གསལ་རིག་ཏུ་སྐྱེད་པར་བྱེད་པའི་རྐྱེན་ཡིན་པའི་ཕྱིར། མ་གྲུབ་ན། སྔོན་པོ་ཆོས་ཅན། སྔོན་འཛིན་མིག་ཤེས་གསལ་རིག་ཏུ་སྐྱེད་པར་བྱེད་པའི་རྐྱེན་ཡིན་པར་ཐལ། སྔོན་འཛིན་མིག་ཤེས་སྐྱེད་པར་བྱེད་པའི་རྐྱེན་ཡིན་པ་གང་ཞིག །སྔོན་འཛིན་མིག་ཤེས་སྐྱེད་ན་དེ་གསལ་རིག་ཏུ་སྐྱེད་དགོས་པའི་ཕྱིར། ཟེར་ན་མ་ཁྱབ། མ་གྲུབ་ན། སྔོན་འཛིན་མིག་ཤེས་ཆོས་ཅན། ཁྱོད་སྐྱེད་ན་ཁྱོད་གསལ་རིག་ཏུ་བསྐྱེད་དགོས་པར་ཐལ། ཁྱོད་གསལ་ཞིང་རིག་པ་ཡིན་པའི་ཕྱིར།

			ཁ་ཅིག་ན་རེ། མིག་དབང་ཆོས་ཅན། མིག་ཤེས་ཀྱི་ཐུན་མོང་མ་ཡིན་པའི་བདག་རྐྱེན་མ་ཡིན་པར་ཐལ། མིག་ཤེས་ཀྱི་བདག་རྐྱེན་མ་ཡིན་པའི་ཕྱིར། མ་གྲུབ་ན། མིག་དབང་ཆོས་ཅན། མིག་ཤེས་ཀྱི་བདག་རྐྱེན་མ་ཡིན་པར་ཐལ། མིག་ཤེས་ཀྱི་རྒྱུ་རྐྱེན་ཡིན་པའི་ཕྱིར་ཟེར་ན་མ་ཁྱབ་སྟེ། འདུས་བྱས་གང་དང་གང་གི་རྒྱུ་རྐྱེན་དང༌། བདག་རྐྱེན་གཉིས་དོན་གཅིག་པར་འཇོག་དགོས་པ་ཡིན་པའི་ཕྱིར།

			ཁ་ཅིག་ན་རེ། སྔོན་འཛིན་མིག་ཤེས་ཀྱི་དམིགས་རྐྱེན་ལ་སྔོན་པོ་འཇོག་མི་རིགས་པར་ཐལ། སྔོན་འཛིན་རྟོག་པའི་དམིགས་རྐྱེན་ལ་སྔོན་པོ་འཇོག་མི་རིགས་པའི་ཕྱིར་ཟེར་ན་མ་ཁྱབ་སྟེ། མིག་ཤེས་སུ་གྱུར་པའི་ཚད་མ་དག་གི་དམིགས་རྐྱེན་ལ་རང་གི་གཞལ་བྱའི་གཟུགས་ཀྱི་སྐྱེ་མཆེད་དེ་འཇོག་དགོས་ལ། རྟོག་པ་རྣམས་ལ་དེ་ལྟར་མ་ཡིན་པའི་ཕྱིར། དེར་ཐལ། རྟོག་པའི་དམིགས་རྐྱེན་ལ་རང་གི་དེ་མ་ཐག་རྐྱེན་གྱི་སྟེང་གི་བག་ཆགས་ཤིག་འཇོག་དགོས་པ་ཡིན་པའི་ཕྱིར།

			ཁ་ཅིག་ན་རེ། མངོན་སུམ་ཐམས་ཅད་ཀྱི་དམིགས་རྐྱེན་ལ་རང་གི་འཛིན་སྟངས་ཀྱི་ཡུལ་རེ་འཇོག་རིགས་པར་ཐལ། མིག་ཤེས་ཚད་མ་ནས་ལུས་ཤེས་ཚད་མའི་བར་གྱི་དམིགས་རྐྱེན་ལ་རང་གི་འཛིན་སྟངས་ཀྱི་ཡུལ་དེ་འཇོག་པ་ཡིན་པའི་ཕྱིར། ཟེར་ན་མ་ཁྱབ། འདོད་མི་ནུས་ཏེ། རྣལ་འབྱོར་མངོན་སུམ་རྣམས་ཀྱི་དམིགས་རྐྱེན་ལ་རང་གི་རྒྱུར་གྱུར་པའི་ཞི་ལྷག་ཟུང་འབྲེལ་གྱི་ཏིང་ངེ་འཛིན་དེ་འཇོག་དགོས་ལ། རྣམ་མཁྱེན་གྱི་དམིགས་རྐྱེན་ལ་རང་གི་རྒྱུར་གྱུར་པའི་བསྐལ་ཆེན་གྲངས་མེད་གསུམ་གྱི་ཚོགས་འཇོག་དགོས་པ་གང་ཞིག །དབང་ཤེས་རྣམས་ལ་མི་འདྲ་བ་ཡིན་པའི་ཕྱིར།

			གཞན་ཡང༌། ལོག་ཤེས་ཐམས་ཅད་ཀྱི་དམིགས་རྐྱེན་མེད་པར་ཐལ། ཁྱོད་ཀྱི་དམིགས་རྐྱེན་འཇོག་ཚུལ་འཐད་པའི་ཕྱིར། འདོད་མི་ནུས་ཏེ། ཤེས་པ་ཡིན་ན་ཁྱོད་ཀྱི་དམིགས་རྐྱེན་ཡོད་པས་ཁྱབ་པའི་ཕྱིར། དེར་ཐལ། རྟོག་པ་ལོག་ཤེས་རྣམས་ཀྱི་དམིགས་རྐྱེན་ཕལ་ཆེར་ལ་རང་གི་དེ་མ་ཐག་རྐྱེན་གྱི་སྟེང་གི་བག་ཆགས་ཤིག་འཇོག །རྟོག་མེད་ལོག་ཤེས་རྣམས་ཀྱི་དམིགས་རྐྱེན་འཇོག་ཚུལ་མི་འདྲ་བ་དུ་མ་ཞིག་ཡོད་པའི་ཕྱིར། དེར་ཐལ། ཟླ་གཅིག་ཟླ་གཉིས་སུ་སྣང་བའི་དབང་ཤེས་ཀྱི་དམིགས་རྐྱེན་ལ་ཟླ་བ་གཅིག་པོ་དེ་དང་བར་སྣང་འཇོག །སྨིག་རྒྱུ་ཆུར་སྣང་བའི་དབང་ཤེས་ཀྱི་དམིགས་རྐྱེན་ལ་བྱེ་མ་སྐྱ་བོ་དང་ཉི་འོད་འཇོག །སྒྱུ་མ་རྟ་གླད་དུ་སྣང་བའི་དབང་ཤེས་ཀྱི་དམིགས་རྐྱེན་ལ་སྒྱུ་མའི་སྔགས་རྫས་འཇོག་པ་སོགས་མཐའ་ཡས་པ་ཡོད་པའི་ཕྱིར།

			ཁ་ཅིག་ན་རེ། འབྲས་བུ་དང་པོ་བཞི་པོ་གང་རུང་ཡིན་ན། འབྲས་བུ་ཡིན་པས་ཁྱབ་ཟེར་ན། ཐར་པ་ཆོས་ཅན། འབྲས་བུ་ཡིན་པར་ཐལ། འབྲས་བུ་དང་པོ་བཞི་བོ་གང་རུང་ཡིན་པའི་ཕྱིར། ཁྱབ་པ་ཁས། མ་གྲུབ་ན། ཐར་པ་ཆོས་ཅན། འབྲས་བུ་དང་པོ་བཞི་པོ་གང་རུང་ཡིན་པར་ཐལ། བྲལ་བའི་འབྲས་བུ་ཡིན་པའི་ཕྱིར། མ་གྲུབ་ན། ཐར་པ་ཆོས་ཅན། བྲལ་བའི་འབྲས་བུ་ཡིན་པར་ཐལ། འགོག་བདེན་ཡིན་པའི་ཕྱིར། མ་ཁྱབ་ན་ཁྱབ་པ་ཡོད་པར་ཐལ། བྲལ་བའི་འབྲས་བུ་དང་འགོག་བདེན་གཉིས་དོན་གཅིག་ཡིན་པའི་ཕྱིར། རྩ་བར་འདོད་ན། ཐར་པ་ཆོས་ཅན། འབྲས་བུ་མ་ཡིན་པར་ཐལ། རྟག་པ་ཡིན་པའི་ཕྱིར།

			ཁ་ཅིག་ན་རེ། ངན་སོང་གསུམ་གྱི་གནས་ཀྱི་རི་རྭ་བ་ཁང་ཁྱིམ་སོགས། རང་རྒྱུ་མི་དགེ་བའི་ལས་ཀྱི་རྣམ་སྨིན་གྱི་འབྲས་བུ་ཡིན་ཟེར་ན། ངན་སོང་གསུམ་གྱི་གནས་ཀྱི་རྭ་བ་ཁང་ཁྱིམ་སོགས་ཆོས་ཅན། སེམས་ཅན་གྱི་རྒྱུད་ཀྱིས་བསྡུས་པ་ཡིན་པར་ཐལ། རྣམ་སྨིན་གྱི་འབྲས་བུ་ཡིན་པའི་ཕྱིར། མ་ཁྱབ་ན་ཁྱབ་པ་ཡོད་པར་ཐལ། རྣམ་སྨིན་གྱི་འབྲས་བུ་ཡིན་ན། སེམས་ཅན་གྱི་རྒྱུད་ཀྱིས་བསྡུས་པས་ཁྱབ་པའི་ཕྱིར་ཏེ། མཛོད་ལས།12 སེམས་ཅན་བརྗོད་ལུང་བསྟན་ཕྱིས་འབྱུང༌། །ཞེས་གསུངས་པའི་ཕྱིར།

			ཁ་ཅིག་ན་རེ། ཆོས་དེའི་འབྲས་བུ་ཡིན་ན། ཆོས་དེའི་རྒྱུ་མཐུན་གྱི་འབྲས་བུ་ཡིན་པས་ཁྱབ་ཟེར་ན། བུམ་པ་དངོས་པོར་རྟོགས་པའི་ཚད་མ་ཆོས་ཅན། བུམ་པའི་རྒྱུ་མཐུན་གྱི་འབྲས་བུ་ཡིན་པར་ཐལ། བུམ་པའི་འབྲས་བུ་ཡིན་པའི་ཕྱིར། ཁྱབ་པ་ཁས། མ་གྲུབ་ན། བུམ་པ་ཆོས་ཅན། ཁྱོད་དངོས་པོར་རྟོགས་པའི་ཚད་མ་ཁྱོད་ཀྱི་འབྲས་བུ་ཡིན་པར་ཐལ། ཁྱོད་དངོས་པོ་ཡིན་པའི་ཕྱིར། གོང་དུ་འདོད་ན། བུམ་པ་དངོས་པོར་རྟོགས་པའི་ཚད་མ་ཆོས་ཅན། བུམ་པ་ཁྱོད་ཀྱི་སྐལ་མཉམ་གྱི་རྒྱུ་ཡིན་པར་ཐལ། ཁྱོད་བུམ་པའི་རྒྱུ་མཐུན་གྱི་འབྲས་བུ་ཡིན་པའི་ཕྱིར། འདོད་མི་ནུས་ཏེ། བུམ་པ་དང་ཁྱོད་གཉིས་སྐལ་པ་མི་མཉམ་པ་ཡིན་པའི་ཕྱིར། དེར་ཐལ། བུམ་པ་དང་ཁྱོད་གཉིས་རིགས་གཅིག་མ་ཡིན་པའི་ཕྱིར།

			ཁ་ཅིག་ན་རེ། ཁྱོད་དེའི་རྣམ་སྨིན་གྱི་འབྲས་བུ་ཡིན་ན། ཁྱོད་དེའི་སྐྱེས་བུ་བྱེད་འབྲས་མ་ཡིན་པས་ཁྱབ་ཟེར་ན། ངན་འགྲོ་བའི་སྲོག་དབང་ཆོས་ཅན། རང་རྒྱུ་མི་དགེ་བའི་ལས་ཀྱི་སྐྱེས་བུ་བྱེད་འབྲས་མ་ཡིན་པར་ཐལ། རང་རྒྱུ་མི་དགེ་བའི་ལས་ཀྱི་རྣམ་སྨིན་གྱི་འབྲས་བུ་ཡིན་པའི་ཕྱིར། ཁྱབ་པ་ཁས། རྟགས་གྲུབ་སྟེ། ངན་འགྲོ་བའི་སྲོག་དབང་ཡིན་པའི་ཕྱིར། རྩ་བར་འདོད་ན། ངན་འགྲོ་བའི་སྲོག་དབང་ཆོས་ཅན། རང་རྒྱུ་མི་དགེ་བའི་ལས་ཀྱི་སྐྱེས་བུ་བྱེད་འབྲས་ཡིན་པར་ཐལ། དེའི་བདག་འབྲས་ཡིན་པའི་ཕྱིར། མ་གྲུབ་ན། ངན་འགྲོ་བའི་སྲོག་དབང་ཆོས་ཅན། རང་རྒྱུ་མི་དགེ་བའི་ལས་ཀྱི་བདག་འབྲས་ཡིན་པར་ཐལ། རང་རྒྱུ་མི་དགེ་བའི་ལས་ཁྱོད་ཀྱི་བདག་རྐྱེན་ཡིན་པའི་ཕྱིར། དེར་ཐལ། རང་རྒྱུ་མི་དགེ་བའི་ལས་ཁྱོད་ཀྱི་རྒྱུ་ཡིན་པའི་ཕྱིར།

			ཁ་ཅིག་ན་རེ། ཐར་པ་ཆོས་ཅན། འབྲས་བུ་ཡིན་པར་ཐལ། སྐྱེས་བུ་བྱེད་འབྲས་ཡིན་པའི་ཕྱིར། མ་གྲུབ་ན། ཐར་པ་ཆོས་ཅན། སྐྱེས་བུ་བྱེད་འབྲས་ཡིན་པར་ཐལ། རང་ཐོབ་བྱེད་ཀྱི་བར་ཆད་མེད་ལམ་གྱི་སྐྱེས་བུ་བྱེད་འབྲས་ཡིན་པའི་ཕྱིར། དེར་ཐལ། དེ་ལྟར་དུ་མཛོད་ལས་བཤད་པའི་ཕྱིར་ཟེར་ན་མ་ཁྱབ་སྟེ། དེ་བྱེ་བྲག་སྨྲ་བའི་ལུགས་ཡིན་གྱི། མདོ་སྡེ་པའི་སྐབས་འདིར་དེ་ལྟར་དུ་ཁས་མི་ལེན་པ་ཡིན་པའི་ཕྱིར།

			ཁ་ཅིག་ན་རེ། ཁྱོད་ཀྱི་སྐྱེས་བུ་བྱེད་འབྲས་ཡོད་ན། ཁྱོད་སྐྱེས་བུ་ཡིན་པས་ཁྱབ་ཟེར་ན། བུམ་པ་ཆོས་ཅན། ཁྱོད་སྐྱེས་བུ་ཡིན་པར་ཐལ། ཁྱོད་ཀྱི་སྐྱེས་བུ་བྱེད་འབྲས་ཡོད་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་ཀྱི་སྐྱེས་བུ་བྱེད་འབྲས་ཡོད་པར་ཐལ། ཁྱོད་དངོས་པོ་ཡིན་པའི་ཕྱིར། མ་ཁྱབ་ན་ཁྱབ་པ་ཡོད་པར་ཐལ། དངོས་པོ་དེའི་འབྲས་བུ་ཡིན་ན། དངོས་པོ་དེའི་སྐྱེས་བུ་བྱེད་འབྲས་ཡིན་པས་ཁྱབ་པའི་ཕྱིར།

			ཁ་ཅིག་ན་རེ། བུམ་པའི་འབྲས་བུ་ཆོས་ཅན། བུམ་པའི་སྐྱེས་བུ་བྱེད་འབྲས་མ་ཡིན་པར་ཐལ། བུམ་པའི་བདག་འབྲས་ཡིན་པའི་ཕྱིར་ཟེར་ན་མ་ཁྱབ། མ་གྲུབ་ན། བུམ་པའི་འབྲས་བུ་ཆོས་ཅན། བུམ་པའི་བདག་འབྲས་ཡིན་པར་ཐལ། བུམ་པ་ཁྱོད་ཀྱི་བྱེད་རྒྱུ་ཡིན་པའི་ཕྱིར། ཁྱབ་སྟེ། མཛོད་ལས།13 བྱེད་རྒྱུ་ཞེས་བྱ་བདག་པོར་བཤད། །ཅེས་གསུངས་པ་ཡིན་པའི་ཕྱིར།

			གཉིས་པ་རང་ལུགས་བཞག་པ་ལ། རྒྱུ་བཤད་པ། རྐྱེན་བཤད་པ། འབྲས་བུ་བཤད་པ། ཞར་བྱུང་འདས་མ་འོངས་ཡོད་མེད་ལ་དཔྱད་པ་དང་བཞི། དང་པོ་ལ་མཚན་ཉིད་བཤད་པ་དང༌། དབྱེ་བ་བཤད་པ་གཉིས། དང་པོ་ནི། སྐྱེད་བྱེད་རྒྱུའི་མཚན་ཉིད། ཡང་ན། ཕན་འདོགས་བྱེད་རྒྱུའི་མཚན་ཉིད། གཉིས་པ་དབྱེ་བ་བཤད་པ་ལ། རྒྱུ་ལ་དངོས་རྒྱུ་དང༌། བརྒྱུད་རྒྱུ་གཉིས་སུ་དབྱེ་བ། ཉེར་ལེན་དང༌། ལྷན་ཅིག་བྱེད་རྐྱེན་གཉིས་སུ་དབྱེ་བ། སྒྲས་བརྗོད་རིགས་ཀྱི་སྒོ་ནས་དྲུག་ཏུ་དབྱེ་བ་དང་གསུམ་ལས། དང་པོ་ནི། དངོས་སུ་སྐྱེད་བྱེད། དངོས་རྒྱུའི་མཚན་ཉིད། བརྒྱུད་ནས་སྐྱེད་བྱེད། བརྒྱུད་རྒྱུའི་མཚན་ཉིད། གཞི་ལ་སྦྱར་ན། དུ་བའི་དངོས་སུ་སྐྱེད་བྱེད། དུ་བའི་དངོས་རྒྱུའི་མཚན་ཉིད། ཡང་ན། དུ་བའི་དངོས་སུ་ཕན་འདོགས་བྱེད། དུ་བའི་དངོས་རྒྱུའི་མཚན་ཉིད། མཚན་གཞི་ནི། མེ་ལྟ་བུ་ལ་བྱེད་དེ། མེ་མཚན་གཞི། དུ་བའི་དངོས་རྒྱུ་ཡིན་པར་མཚོན། དུ་བའི་དངོས་སུ་སྐྱེད་བྱེད་ཡིན་པ་ཞེས་པའི་མཚོན་སྦྱོར་འདི། མཚོན་སྦྱོར་རྣམ་དག་ཡིན་པའི་ཕྱིར། གཉིས་པ། ཉེར་ལེན་དང་ལྷན་ཅིག་བྱེད་རྐྱེན་འཆད་པ་ནི། རང་གི་ཉེར་འབྲས་རང་གི་རྫས་རྒྱུན་དུ་གཙོ་བོར་སྐྱེད་བྱེད། རང་ཉིད་ཉེར་ལེན་ཡིན་པའི་མཚན་ཉིད། གོ་བ་བྱས་ན་ཉེར་ལེན་གྱི་མཚན་ཉིད་དུ་ཡང་འཇོག །མཚན་གཞི་ནི། ཟག་བཅས་ཀྱི་ཕུང་པོ་ལྔ་ལྟ་བུ། རང་གི་ལྷན་ཅིག་བྱེད་འབྲས་རང་གི་རྫས་རྒྱུན་མ་ཡིན་པར་གཙོ་བོར་སྐྱེ་བྱེད14། རང་ཉིད་ལྷན་ཅིག་བྱེད་རྐྱེན་གྱི་མཚན་ཉིད། དངོས་པོ་ཡིན་ན། ལྷན་ཅིག་བྱེད་རྐྱེན་ཡིན་པས་ཁྱབ། རྒྱུན་དང་བཅས་པའི་དངོས་པོ་ཡིན་ན། ཉེར་ལེན་ཡིན་པས་ཁྱབ། གསུམ་པ་རྒྱུ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། དྲུག་ཡོད་དེ། མཛོད་ལས།15 བྱེད་རྒྱུ་ལྷན་ཅིག་འབྱུང་བ་དང༌། །སྐལ་མཉམ་མཚུངས་པར་ལྡན་པ་དང༌། །ཀུན་ཏུ་འགྲོ་དང་རྣམ་སྨིན་ཏེ། །རྒྱུ་ནི་རྣམ་པ་དྲུག་ཏུ་འདོད། །ཅེས་གསུངས་པ་ལྟར་དྲུག་ཡོད་པའི་ཕྱིར།

			སོ་སོའི་མཚན་ཉིད་དང་མཚན་གཞི་ནི། བུམ་པ་དང་རྫས་ཐ་དད་ཀྱང་ཡིན། བུམ་པ་སྐྱེ་བ་ལ་གེགས་མི་བྱེད་པ་ཡང་ཡིན་པའི་གཞི་མཐུན་དུ་དམིགས་པ། བུམ་པའི་བྱེད་རྒྱུའི་མཚན་ཉིད། མཚན་གཞི་ནི། ཀ་བ་ལྟ་བུ། བྱེད་རྒྱུ་ལ། སྒྲས་བརྗོད་རིགས་ཀྱི་སྒོ་ནས་དབྱེ་ན། བྱེད་རྒྱུ་ནུས་ལྡན་དང༌། ནུས་མེད་གཉིས། དང་པོ་ནི། བུམ་པ་དང་ཀ་བ་སོགས་འདུས་བྱས་མཐའ་དག་ལ་བྱེད། གཉིས་པ་ནི། ཤེས་བྱ། རྟག་པ། སྤྱི་མཚན་སོགས་འདུས་མ་བྱས་ཀྱི་ཆོས་རྣམས་ལ་བྱེད། སྒྲས་བརྗོད་རིགས་ཀྱི་ཞེས་བརྗོད་པའི་རྒྱུ་མཚན་ཡོད་དེ། བྱེད་རྒྱུ་ནུས་མེད་ཡིན་ན། བྱེད་རྒྱུ་མ་ཡིན་པས་ཁྱབ་པ་ཤེས་པའི་ཆེད་དུ་ཡིན་པའི་ཕྱིར། ཕན་ཚུན་དུས་མཉམ་རྫས་ཐ་དད་ཀྱང་ཡིན། ཕན་ཚུན་སྐྱེ་བ་ལ་གེགས་མི་བྱེད་པ་ཡང་ཡིན་པའི་གཞི་མཐུན་པར་དམིགས་པ། ལྷན་ཅིག་འབྱུང་བའི་རྒྱུའི་མཚན་ཉིད། མཚན་གཞི་ནི། ལྷན་ཅིག་ཏུ་སྐྱེས་པའི་འབྱུང་བ་བཞི་དང༌། དངོས་རྒྱུ་ཚོགས་པ་གཅིག་པའི་མིག་སོགས་དབང་པོ་ལྔ་དང༌། དངོས་རྒྱུ་ཚོགས་པ་གཅིག་པའི་བུ་རམ་གྱི་རོ་གཟུགས་གཉིས་ལྟ་བུའོ། །

			རང་གི་རིགས་འདྲ་ཕྱི་མ་རང་དང་འདྲ་བ་སྐྱེད་བྱེད། རང་ཉིད་སྐལ་མཉམ་གྱི་རྒྱུའི་མཚན་ཉིད། མཚན་གཞི་ནི་བུམ་པ་ལྟ་བུ། ཕན་ཚུན་མཚུངས་ལྡན་རྣམ་པ་ལྔ་མཚུངས་ཀྱང་ཡིན། ཕན་ཚུན་སྐྱེ་བ་ལ་གེགས་མི་བྱེད་པ་ཡང་ཡིན་པའི་གཞི་མཐུན་དུ་དམིགས་པ། མཚུངས་ལྡན་གྱི་རྒྱུའི་མཚན་ཉིད། མཚན་གཞི་ནི། མིག་གི་རྣམ་པར་ཤེས་པ་དང་དེའི་འཁོར་དུ་བྱུང་བའི་ཚོར་བ་གཉིས་ལྟ་བུ། རང་གི་འབྲས་བུར་གྱུར་པའི་རང་དང་ས་གཅིག་པའི་ཉོན་མོངས་ཅན་ཕྱི་མ་སྐྱེད་བྱེད་ཀྱི་ཉོན་མོངས་ཅན་དེ། རང་ཉིད་ཀུན་འགྲོའི་རྒྱུའི་མཚན་ཉིད། མཚན་གཞི་ནི། འདོད་ཆགས་ལྟ་བུ། མི་དགེ་བ་དང༌། དགེ་བ་ཟག་བཅས་གང་རུང་གིས་བསྡུས་པ། རྣམ་སྨིན་གྱི་རྒྱུའི་མཚན་ཉིད། མཚན་གཞི་ནི། སྲོག་གཅོད་ཀྱི་ལས་ལྟ་བུ། ལུང་མ་བསྟན་རྣམས་རྣམ་སྨིན་གྱི་རྒྱུ་མ་ཡིན་ཏེ། དེ་རྣམས་ཀྱིས་རྣམ་སྨིན་གྱི་འབྲས་བུ་འབྱིན་མི་ནུས་པའི་ཕྱིར་ཏེ། ས་བོན་རུལ་པས་མྱུ་གུ་མི་བསྐྱེད་པ་ལྟ་བུ་ཡིན་པའི་ཕྱིར། དགེ་བ་ཟག་མེད་ཀྱིས་རྣམ་སྨིན་གྱི་འབྲས་བུ་མི་འབྱིན་ཏེ། དེ་ཉོན་མོངས་ཀྱི་རླན་དང་བྲལ་བའི་ཕྱིར། དཔེར་ན། རླན་དང་བྲལ་བའི་ནས་རྡོག་སྐམ་ཧྲིལ་བས་མྱུ་གུ་མི་བསྐྱེད་པ་ལྟ་བུ་ཡིན་པའི་ཕྱིར། རྣམ་སྨིན་གྱི་རྒྱུ་ཡིན་ན། མི་དགེ་བ་དང་དགེ་བ་ཟག་བཅས་གང་རུང་ཡིན་པས་མ་ཁྱབ་སྟེ། མི་དགེ་བ་དང་དགེ་བ་ཟག་བཅས་གཉིས་རྣམ་སྨིན་གྱི་རྒྱུ་ཡིན་ཀྱང༌། དེ་གཉིས་གང་རུང་མ་ཡིན་པའི་ཕྱིར། རྒྱུ་དྲུག་གི་ཡིན་པ་ཡོད་དེ། ཀུན་འགྲོ་མི་དགེ་བར་གྱུར་བའི་སེམས་དང༌། དེའི་འཁོར་དུ་གྱུར་པའི་ཚོར་བ་སོགས་ཀུན་འགྲོ་ལྔ་པོ་དེ་དེ་ཡིན་པའི་ཕྱིར།

			གཉིས་པ་རྐྱེན་འཆད་པ་ལ། མཚན་ཉིད་དང་། དབྱེ་བ་གཉིས། དང་པོ་ནི། གྲོགས་བྱེད་པ། རྐྱེན་གྱི་མཚན་ཉིད། གཉིས་པ་དེ་ལ་དབྱེ་ན། རྒྱུ་རྐྱེན། དམིགས་རྐྱེན། བདག་རྐྱེན། དེ་མ་ཐག་རྐྱེན་དང་བཞི། དང་པོ་ནི། རྐྱེན་དང་དོན་གཅིག །གཉིས་པ་ནི། སྔོན་འཛིན་མངོན་སུམ་སྔོན་པོའི་རྣམ་ལྡན་དུ་གཙོ་བོར་དངོས་སུ་སྐྱེད་བྱེད། སྔོན་འཛིན་མངོན་སུམ་གྱི་དམིགས་རྐྱེན་གྱི་མཚན་ཉིད།

			ཡང་ན། སྔོན་འཛིན་མངོན་སུམ་རང་གི་རྣམ་ལྡན་དུ་གཙོ་བོར་དངོས་སུ་སྐྱེད་བྱེད། རང་ཉིད་སྔོན་འཛིན་མངོན་སུམ་གྱི་དམིགས་རྐྱེན་གྱི་མཚན་ཉིད། མཚན་གཞི་ནི། སྔོན་པོ་ལྟ་བུ། མདོར་ན། སྔོན་པོ་དང་ཡུལ་དུས་རང་བཞིན་གང་ལ་ལྟོས་ཏེ་གྲུབ་སྡེ་རྫས་གཅིག་ཡིན་ན། སྔོན་འཛིན་མངོན་སུམ་གྱི་དམིགས་རྐྱེན་ཡིན་པས་ཁྱབ། གསུམ་པ་ནི། སྔོན་འཛིན་མངོན་སུམ་རང་དབང་དུ་གཙོ་བོར་དངོས་སུ་སྐྱེད་བྱེད། སྔོན་འཛིན་མངོན་སུམ་གྱི་བདག་རྐྱེན་གྱི་མཚན་ཉིད། མཚན་གཞི་ནི། སྔོན་འཛིན་དབང་པོའི་མངོན་སུམ་གྱི་ཐུན་མོང་མ་ཡིན་པའི་བདགརྐྱེན་དུ་གྱུར་པའི་མིག་དབང་དང༌། དེའི་ཐུན་མོང་པའི་བདག་རྐྱེན་དུ་གྱུར་པའི་ཡིད་དབང་ལྟ་བུ། བཞི་པ་ནི། སྔོན་འཛིན་མངོན་སུམ་མྱོང་བ་གསལ་རིག་ཙམ་དུ་གཙོ་བོར་དངོས་སུ་སྐྱེད་བྱེད་ཀྱི་རིག་པ། སྔོན་འཛིན་མངོན་སུམ་གྱི་དེ་མ་ཐག་རྐྱེན་གྱི་མཚན་ཉིད། མཚན་གཞི་ནི། སྔོན་འཛིན་མངོན་སུམ་གྱི་སྔ་ལོགས་དེ་མ་ཐག་ཏུ་བྱུང་བའི་སྔོན་པོ་ཡིད་ལ་བྱེད་པའི་ཤེས་པ་ལྟ་བུ།

			མདོར་ན། དབང་ཤེས་ཡིན་ན། ཁྱོད་ཀྱི་རྐྱེན་གསུམ་ཀ་ཡོད་པས་ཁྱབ། ཤེས་པ་ཡིན་ན། ཁྱོད་ཀྱི་དེ་མ་ཐག་རྐྱེན་དང། ཁྱོད་ཀྱི་བདག་རྐྱེན་གཉིས་ཀ་ཡོད་པས་ཁྱབ། དབང་ཤེས་ཡིན་ན། ཁྱོད་ཀྱི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་དབང་པོ་གཟུགས་ཅན་པ་ཡོད་པས་ཁྱབ་སྟེ། ཚད་མ་མདོ་ལས།16 དེ་ཡི་ཐ་སྙད་དབང་པོས་བྱས། །ཞེས་གསུངས་པའི་ཕྱིར། ཡིད་ཤེས་ཡིན་ན། ཁྱོད་ཀྱི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་ཡིད་དབང་ཡོད་པས་ཁྱབ་སྟེ། ཚད་མ་མདོ་ལས། གཟུགས་ཤེས་པ་ནི་རྣམ་གཉིས་ཏེ། །མིག་དང་ཡིད་ལ་བརྟེན་པའོ། །ཞེས་པའི་ནང་ཚན་དུ་གྱུར་པའི་ཡིད་ལ་བརྟེན་པའོ། །ཞེས་པའི་གཞུང་དོན་གྲུབ་པའི་ཕྱིར།

			གསུམ་པ་འབྲས་བུ་བཤད་པ་ལ། མཚན་ཉིད་དང༌། དབྱེ་བ་དངོས། སྒྲས་བརྗོད་རིགས་ཀྱི་སྒོ་ནས་དབྱེ་བ་དང་གསུམ། དང་པོ་ནི། བསྐྱེད་བྱ་འབྲས་བུའི་མཚན་ཉིད། ཡང་ན། ཕན་འདོགས་བྱ་འབྲས་བུའི་མཚན་ཉིད། གཞི་ལ་སྦྱར་ན། མེའི་ཕན་འདོགས་བྱ་མེའི་འབྲས་བུའི་མཚན་ཉིད། གཉིས་པ་དབྱེ་བ་ནི། དངོས་འབྲས་དང༌། བརྒྱུད་འབྲས་གཉིས། དངོས་པོ་ཡིན་ན། དངོས་འབྲས་དང་བརྒྱུད་འབྲས་གཉིས་ཀ་ཡིན་པས་ཁྱབ། གཞི་ལ་སྦྱར་ན། བུམ་པའི་དངོས་འབྲས་དང༌། བུམ་པའི་བརྒྱུད་འབྲས་གཉིས་འགལ་བ་ཡིན་ནོ། །དེས་འདུས་བྱས་ཐམས་ཅད་ལ་རིགས་འགྲེ།

			འབྲས་བུ་ལ། སྒྲས་བརྗོད་རིགས་ཀྱི་སྒོ་ནས་དབྱེ་ན། རྣམ་སྨིན་གྱི་འབྲས་བུ། བདག་པོའི་འབྲས་བུ། རྒྱུ་མཐུན་གྱི་འབྲས་བུ། སྐྱེས་བུ་བྱེད་པའི་འབྲས་བུ། བྲལ་བའི་འབྲས་བུ་དང་ལྔ། དང་པོ་ཡོད་དེ། ཟག་བཅས་ཉེར་ལེན་གྱི་ཕུང་པོ་ལྔ་ལྟ་བུ་ལ་བྱེད་པའི་ཕྱིར། རྣམ་སྨིན་གྱི་འབྲས་བུ་དང༌། རྣམ་སྨིན་གཉིས་དོན་གཅིག །གཉིས་པ་བདག་པོའི་འབྲས་བུ་ཡོད་དེ། མ་དག་པའི་སྣོད་ཀྱི་འཇིག་རྟེན་ལྟ་བུ་ལ་བྱེད་པའི་ཕྱིར། གསུམ་པ། རྒྱུ་མཐུན་གྱི་འབྲས་བུ་ལ་གཉིས་ཡོད་དེ། མྱོང་བ་རྒྱུ་མཐུན་གྱི་འབྲས་བུ་དང༌། བྱེད་པ་རྒྱུ་མཐུན་གྱི་འབྲས་བུ་གཉིས་ཡོད་པའི་ཕྱིར། དང་པོ་ཡོད་དེ། བདེ་འགྲོར་སྐྱེས་ཀྱང་ཚེ་ཐུང་བ་ལྟ་བུ་ལ་བྱེད་པའི་ཕྱིར། གཉིས་པ་ཡོད་དེ། བདེ་འགྲོར་སྐྱེས་ཀྱང་སྲོག་གཅོད་པ་ལ་དགའ་བ་ལྟ་བུ་ལ་བྱེད་པའི་ཕྱིར། བཞི་པ་སྐྱེས་བུ་བྱེད་པའི་འབྲས་བུ་ཡོད་དེ། ཞིང་པས་རྩོལ་བས་བསྒྲུབས་པའི་ལོ་ཏོག་ལྟ་བུ་ལ་བྱེད་པའི་ཕྱིར། མངོན་པ་ཀུན་བཏུས་ཀྱི་འབྲེལ་པ་རྒྱལ་སྲས་མ་ལས།17 སྐྱེས་བུ་བྱེད་པའི་འབྲས་བུ་ནི། འདི་ལྟ་སྟེ། ལོ་ཏོག་ལ་སོགས་པའོ། ཞེས་གསུངས་པའི་ཕྱིར། ལྔ་པ་བྲལ་བའི་འབྲས་བུ་ཡོད་དེ། སོ་སོར་བརྟགས་འགོག་རྣམས་ལ་བྱེད་པའི་ཕྱིར།

			བཞི་པ་འདས་མ་འོངས་ཡོད་མེད་ལ་དཔྱད་པ་ནི། སྤྱིར་འདས་པ་དང་མ་འོངས་པའི་མཚན་ཉིད་མེད་དེ། འདས་པ་དང་མ་འོངས་པ་མེད་པའི་ཕྱིར་ཏེ། གཞི་གྲུབ་ན། ད་ལྟར་བ་ཡིན་པས་ཁྱབ་པའི་ཕྱིར། གཞི་ལ་ལྟོས་ནས་འཇོག་ན། བུམ་པའི་དུས་སུ་སྐྱེས་ཟིན་པ་ཡང་ཡིན། བུམ་པའི་དུས་སུ་འགགས་ཟིན་པ་ཡང་ཡིན་པའི་གཞི་མཐུན་པ། བུམ་པའི་དུས་སུ་འདས་པའི་མཚན་ཉིད། དེ་དང་བུམ་པའི་སྔ་ལོགས་སུ་བྱུང་བ་དོན་གཅིག །བུམ་པའི་དུས་སུ་གྲུབ་ཟིན་པ་ཡང་ཡིན། བུམ་པ་དང་དུས་མཉམ་པ་ཡང་ཡིན་པའི་གཞི་མཐུན་པར་དམིགས་པ། བུམ་པའི་དུས་སུ་ད་ལྟར་བའི་མཚན་ཉིད། བུམ་པའི་དུས་སུ་སྐྱེ་བཞིན་པ་ཡང་ཡིན། བུམ་པའི་དུས་སུ་མ་སྐྱེས་པ་ཡང་ཡིན་པའི་གཞི་མཐུན་པར་དམིགས་པ། བུམ་པའི་དུས་སུ་མ་འོངས་པའི་མཚན་ཉིད། བུམ་པའི་མ་འོངས་པ། བུམ་པའི་རྒྱུ། བུམ་པའི་དུས་སུ་འདས་པ། བུམ་པ་ལ་ལྟོས་ཏེ་འདས་པ་རྣམས་དོན་གཅིག །བུམ་པའི་འདས་པ། བུམ་པའི་འབྲས་བུ། བུམ་པའི་དུས་སུ་མ་འོངས་པ། བུམ་པ་ལ་ལྟོས་ཏེ་མ་འོངས་པ་རྣམས་དོན་གཅིག །སྤྱིར་འགགས་པ། ཞིག་པ། སྐྱེ་ཁ་མ། སྐྱེ་བཞིན་པ། སྐྱེ་བ་ལ་མངོན་དུ་ཕྱོགས་པ་རྣམས་མེད། དུ་བ་འདས་པ། དུ་བ་འགགས་པ། དུ་བ་མ་འོངས་པ། དུ་བ་སྐྱེ་ཁ་མ། དུ་བ་སྐྱེ་བཞིན་པ། དུ་བ་སྐྱེ་བ་ལ་མངོན་དུ་ཕྱོགས་པ་རྣམས་ཡོད། སྐྱེ་བ་ལ་མངོན་དུ་ཕྱོགས་པའི་དུ་བ། སྐྱེ་བཞིན་པའི་དུ་བ། སྐྱེ་ཁ་མའི་དུ་བ། འགགས་པའི་དུ་བ། ཞིག་པའི་དུ་བ། འདས་པའི་དུ་བ། མ་འོངས་པའི་དུ་བ་མེད། དངོས་པོ། མི་རྟག་པ། སྐད་ཅིག་མ། འཇིགས་བཞིན་པ། འགགས་བཞིན་པ། འདས་པ་ལ་མངོན་དུ་ཕྱོགས་པ། ཞིག་པ་ལ་མངོན་དུ་ཕྱོགས་པ་རྣམས་དོན་གཅིག །དམ་བཅའ་འདི་དག་ནི། རིགས་པའི་རྗེས་འབྲང་གི་མདོ་སྡེ་པའི་དབང་དུ་བྱས་སོ། གཞན་ལ་ནི་མ་ངེས་ཏེ། བྱེ་བྲག་སྨྲ་བས། འདས་པའི་ལས་དང༌། མ་འོངས་པའི་ལས་སོགས་ཁས་ལེན་ཅིང༌། ཐལ་འགྱུར་པས། ཞིག་པ་དངོས་པོར་བཞེད་པ་སོགས་བཞེད་ཚུལ་བསམ་གྱིས་མི་ཁྱབ་པ་ཡོད་པའི་ཕྱིར།

			གསུམ་པ་རྩོད་པ་སྤོང་བ་ལ། ཁོ་ན་རེ། སངས་རྒྱས་ཀྱི་བསྟན་པ་ཆོས་ཅན། འགྲོ་བ་སེམས་ཅན་གྱི་རྒྱུ་ཡིན་པར་ཐལ། འགྲོ་བ་སེམས་ཅན་གྱི་ཕན་འདོགས་བྱེད་ཡིན་པའི་ཕྱིར། དེར་ཐལ། དེ་འགྲོ་བ་སེམས་ཅན་ལ་ཕན་འདོགས་བྱེད་ཡིན་པའི་ཕྱིར་ན་མ་ཁྱབ། རྟགས་གྲུབ་སྟེ། དེ་རྣམས་ཀྱི་སྡུག་བསྔལ་སེལ་བྱེད་ཡིན་པའི་ཕྱིར། ཡང་ཁ་ཅིག །རྗོད་བྱེད་ཀྱི་སྒྲ་ཆོས་ཅན། རང་གི་ཉེར་འབྲས་རང་གི་རྫས་རྒྱུན་དུ་གཙོ་བོར་སྐྱེད་བྱེད་ཡིན་པར་ཐལ། ཉེར་ལེན་ཡིན་པའི་ཕྱིར། ཁྱབ་པ་ཁས། རྟགས་གྲུབ་སྟེ། རྗོད་བྱེད་ཀྱི་སྒྲ་སྐད་ཅིག་གཉིས་པའི་ཉེར་ལེན་ཡིན་པའི་ཕྱིར། མ་གྲུབ་ན། རྗོད་བྱེད་ཀྱི་སྒྲ་ཆོས་ཅན། ཁྱོད་ཁྱོད་སྐད་ཅིག་གཉིས་པའི་ཉེར་ལེན་ཡིན་པར་ཐལ། ཁྱོད་རྒྱུན་བཅས་ཀྱི་དངོས་པོ་ཡིན་པའི་ཕྱིར་ཏེ། ཆོས་ཅན་དེ་དང་གཅིག་ཡིན་པའི་ཕྱིར། རྩ་བར་འདོད་ན། རྗོད་བྱེད་ཀྱི་སྒྲ་ཆོས་ཅན། རང་གི་ཉེར་འབྲས་རང་གི་རྫས་རྒྱུན་དུ་གཙོ་བོར་སྐྱེད་བྱེད་མ་ཡིན་པར་ཐལ། ཁྱོད་ཀྱི་རྫས་རྒྱུན་མེད་པའི་ཕྱིར་ཏེ། ཁྱོད་ཀྱི་རིགས་འདྲའི་རྒྱུན་མེད་པའི་ཕྱིར་ཟེར་ན་མ་ཁྱབ།

			འོ་ན། སྒྲའི་རྒྱུན་མེད་པར་ཐལ། སྒྲའི་རིགས་རྒྱུན་དང༌། དེའི་རྫས་རྒྱུན་གང་རུང་མེད་པའི་ཕྱིར། རྟགས་ཁས། འདོད་ན། སྒྲའི་རྒྱུན་ཡོད་པར་ཐལ། སངས་རྒྱས་ཀྱི་གསུང་གི་རྒྱུན་ཡོད་པའི་ཕྱིར། གཞན་ཡང༌། རྗོད་བྱེད་ཀྱི་སྒྲ་ཆོས་ཅན། དུས་མཐའི་སྐད་ཅིག་མ་ཡིན་པར་ཐལ། དངོས་པོ་གང་ཞིག །ཁྱོད་ཀྱི་རྒྱུན་མེད་པའི་ཕྱིར། འདོད་མི་ནུས་ཏེ། ཚུར་མཐོང་གི་མངོན་སུམ་གྱི་སྤྱོད་ཡུལ་ཡིན་པའི་ཕྱིར། མ་ཁྱབ་ན། ཁྱབ་སྟེ། དུས་མཐའི་སྐད་ཅིག་མ་མངོན་སུམ་དུ་རྟོགས་པའི་ཚུར་མཐོང་མེད་པའི་ཕྱིར་ཏེ། ཕྲ་བའི་མི་རྟག་པ་མངོན་སུམ་དུ་རྟོགས་པའི་ཚུར་མཐོང་མེད་པའི་ཕྱིར།

			ཡང་ཁོ་ན་རེ། ཤེས་བྱ་བུམ་པའི་བྱེད་རྒྱུ་ཡིན་པར་ཐལ། བུམ་པའི་བྱེད་རྒྱུ་ཡིན་ན། བྱེད་རྒྱུ་ཡིན་པས་མ་ཁྱབ་པའི་ཕྱིར། དེར་ཐལ། བུམ་པའི་ལྷན་ཅིག་འབྱུང་བའི་རྒྱུ་ཡིན་ན། ལྷན་ཅིག་18འབྱུང་བའི་རྒྱུ་ཡིན་པས་མ་ཁྱབ་པའི་ཕྱིར་ཟེར་ན་མ་ཁྱབ། མ་གྲུབ་ན། ཀ་བ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། རྟགས་གྲུབ་སྟེ། ཁྱོད་བུམ་པ་དང་ཕན་ཚུན་དུས་མཉམ་རྫས་ཐ་དད་གང་ཞིག །ཁྱོད་དང་བུམ་པ་གཉིས་ཕན་ཚུན་སྐྱེ་བ་ལ་གེགས་མི་བྱེད་པའི་ཕྱིར། རྟགས་རེ་རེ་ནས་གྲུབ་སྟེ། ཀ་བ་དང་གཅིག་ཡིན་པའི་ཕྱིར། རྩ་བར་འདོད་ན། ཀ་བ་ཆོས་ཅན། ཕན་ཚུན་ཐ་དད་པའི་རྫས་ཡིན་པར་ཐལ། ཕན་ཚུན་དུས་མཉམ་ཐ་དད་པའི་རྫས་ཡིན་པའི་ཕྱིར་ཏེ། ཕན་ཚུན་དུས་མཉམ་ཐ་དད་པའི་རྫས་ཀྱང་ཡིན། ཕན་ཚུན་སྐྱེ་བ་ལ་གེགས་མི་བྱེད་པ་ཡང་ཡིན་པའི་གཞི་མཐུན་པ་ཡིན་པའི་ཕྱིར་ཏེ། ལྷན་ཅིག་འབྱུང་བའི་རྒྱུ་ཡིན་པའི་ཕྱིར། ཁྱབ་སྟེ། དེ་ལྷན་ཅིག་འབྱུང་བའི་རྒྱུའི་མཚན་ཉིད་ཡིན་པའི་ཕྱིར། འདོད་མི་ནུས་ཏེ། གཅིག་ཡིན་པའི་ཕྱིར། གོང་གི་མ་ཁྱབ་མཚམས་ལ། མིག་གི་རྣམ་པར་ཤེས་པའི་སྐལ་མཉམ་གྱི་རྒྱུ་ཡིན་ན། སྐལ་མཉམ་གྱི་རྒྱུ་ཡིན་པས་མ་ཁྱབ་པར་ཐལ། དེའི་མཚུངས་ལྡན་གྱི་རྒྱུ་ཡིན་ན། མཚུངས་ལྡན་གྱི་རྒྱུ་ཡིན་པས་མ་ཁྱབ་པའི་ཕྱིར། ཁྱབ་པ་བཞི་འགྲིག་ལ་འབུད། མ་གྲུབ་ན། མིག་གི་རྣམ་པར་ཤེས་པའི་འཁོར་དུ་གྱུར་པའི་ཚོར་བ་ཆོས་ཅན། མཚུངས་ལྡན་གྱི་རྒྱུ་ཡིན་པར་ཐལ། མིག་གི་རྣམ་པར་ཤེས་པའི་མཚུངས་ལྡན་གྱི་རྒྱུ་ཡིན་པའི་ཕྱིར། ཁྱབ་པ་ཁས། རྟགས་གྲུབ་སྟེ། དེ་དང་མཚུངས་ལྡན་རྣམ་པ་ལྔ་མཚུངས་གང་ཞིག །ཁྱོད་ཀྱིས་དེ་སྐྱེ་བ་ལ་འགལ་རྐྱེན་གྱི་གེགས་མི་བྱེད་པའི་ཕྱིར། ཕྱི་མ་སླའོ། །དང་པོ་མ་གྲུབ་ན། མིག་གི་རྣམ་པར་ཤེས་པ་ཆོས་ཅན། ཁྱོད་ཀྱི་འཁོར་དུ་གྱུར་པའི་ཚོར་བ་ཁྱོད་དང་མཚུངས་ལྡན་རྣམ་པ་ལྔ་མཚུངས་ཡིན་པར་ཐལ། ཁྱོད་རྣམ་པར་ཤེས་པ་ཡིན་པའི་ཕྱིར། རྩ་བར་འདོད་ན། མིག་གི་རྣམ་པར་ཤེས་པའི་འཁོར་དུ་གྱུར་བའི་ཚོར་བ་ཆོས་ཅན། མཚུངས་ལྡན་གྱི་རྒྱུ་མ་ཡིན་པར་ཐལ། ཕན་ཚུན་མཚུངས་ལྡན་རྣམ་པ་ལྔ་མཚུངས་མ་ཡིན་པའི་ཕྱིར་ཏེ། ཐ་དད་མ་ཡིན་པའི་ཕྱིར། བྱས་པ་ལ་ཁོ་ན་རེ། །ཡིད་ཀྱི་རྣམ་པར་ཤེས་པ་ཆོས་ཅན། ཁྱོད་ཁྱོད་ཀྱི་འཁོར་དུ་གྱུར་བའི་སེམས་བྱུང་ཀུན་འགྲོ་ལྔ་བོའི་ལྷན་ཅིག་འབྱུང་རྒྱུ་མ་ཡིན་པར་ཐལ། ཁྱོད་ཀྱི་འཁོར་དུ་གྱུར་བའི་སེམས་བྱུང་ཀུན་འགྲོ་ལྔ་པོ་ཁྱོད་ཀྱི་ལྷན་ཅིག་འབྱུང་རྒྱུ་ཡིན་པའི་ཕྱིར་ཟེར་ན་མ་ཁྱབ། རྟགས་གྲུབ་སྟེ། ཡིད་ཀྱི་རྣམ་པར་ཤེས་པ་དེ་རང་གི་འཁོར་དུ་གྱུར་པའི་སེམས་བྱུང་ཀུན་འགྲོ་ལྔ་པོའི་ལྷན་ཅིག་འབྱུང་འབྲས་ཡང་ཡིན། དེའི་འཁོར་དུ་གྱུར་པའི་སེམས་བྱུང་ཀུན་འགྲོ་ལྔ་པོ་དེ། ཡིད་ཀྱི་རྣམ་པར་ཤེས་པའི་ལྷན་ཅིག་འབྱུང་འབྲས་ཀྱང་ཡིན་པའི་ཕྱིར་ཏེ། མཛོད་ལས།19 ལྷན་ཅིག་འབྱུང་གང་ཕན་ཚུན་འབྲས། །ཞེས་གསུངས་པའི་ཕྱིར།

			ཡང་ཁོ་ན་རེ། རྣམ་སྨིན་ཆོས་ཅན། ཁྱོད་ཀྱི་རྒྱུ་ཡིན་ན་ཁྱོད་ཀྱི་སྔ་ལོགས་སུ་བྱུང་བས་ཁྱབ་པར་ཐལ། ཁྱོད་གང་ཟག་གི་བདག་མེད་ཡིན་པའི་ཕྱིར། ཟེར་ན། རང་ལུགས་རྩོད་གཞི་སྐྱོན་ཅན་ཏེ། རྣམ་པར་འཇོག་བྱེད་ཆོས་ཅན། ཁྱོད་ཀྱི་རྒྱུ་ཡིན་ན། ཁྱོད་ཀྱི་སྔ་ལོགས་སུ་བྱུང་པས་ཁྱབ་པར་ཐལ། ཁྱོད་གང་ཟག་གི་བདག་མེད་ཡིན་པའི་ཕྱིར། ཁྱབ་པ་འགྲིག །འདོད་ན། བློའི་ཡུལ་དུ་བྱ་རུང་ཆོས་ཅན། རྣམ་པར་འཇོག་བྱེད་ཀྱི་སྔ་ལོགས་སུ་བྱུང་བ་ཡིན་པར་ཐལ། རྣམ་པར་འཇོག་བྱེད་ཀྱི་རྒྱུ་ཡིན་པའི་ཕྱིར། ཁྱབ་པ་ཆོས་དེ་ཁའི་སྟེང་དུ་དངོས། རྟགས་གྲུབ་སྟེ། མཚན་ཉིད་ཡིན་པའི་ཕྱིར། ཁྱབ་སྟེ། རྣམ་པར་འཇོག་བྱེད་ཀྱི་རྒྱུ་དང༌། མཚན་ཉིད་གཉིས་དོན་གཅིག །རྣམ་པར་གཞག་བྱའི་འབྲས་བུ་དང༌། མཚོན་བྱ་གཉིས་དོན་གཅིག་པའི་ཕྱིར།

			ཡང་ཁ་ཅིག །རྣམ་སྨིན་གྱི་སྔ་ལོགས་སུ་བྱུང་བའི་སྲོག་དབང་ཆོས་ཅན། རྣམ་སྨིན་གྱི་འབྲས་བུ་ཡིན་པར་ཐལ། རྣམ་སྨིན་ཡིན་པའི་ཕྱིར་ཏེ། སྲོག་དབང་ཡིན་པའི་ཕྱིར། འདོད་ན། དེ་ཆོས་ཅན། རྣམ་སྨིན་གྱི་ཕྱི་ལོགས་སུ་བྱུང་བ་ཡིན་པར་ཐལ། རྣམ་སྨིན་གྱི་འབྲས་བུ་ཡིན་པའི་ཕྱིར་ན་མ་ཁྱབ་བྱས་པར། རྣམ་སྨིན་ཆོས་ཅན། ཁྱོད་ཀྱི་འབྲས་བུ་ཡིན་ན། ཁྱོད་ཀྱི་ཕྱི་ལོགས་སུ་བྱུང་བ་ཡིན་པས་ཁྱབ་པར་ཐལ། གང་ཟག་གི་བདག་མེད་ཡིན་པའི་ཕྱིར་ཟེར་ན། ཆོས་ཅན་སྐྱོན་ཅན་གྱི་ལན་བཏབ་ནས། འགོག་བདེན་ཆོས་ཅན། བྲལ་པའི་ཕྱི་ལོགས་སུ་བྱུང་བ་ཡིན་པར་ཐལ། བྲལ་བའི་འབྲས་བུ་ཡིན་པའི་ཕྱིར། ཁྱབ་པ་འགྲིག །འདོད་མི་ནུས་ཏེ། བྲལ་བའི་ཕྱི་ལོགས་སུ་བྱུང་བ་མེད་པའི་ཕྱིར་ཏེ། བྲལ་བ་རྟག་པ་ཡིན་པའི་ཕྱིར། དེས་ན། སྤྱིར་རྒྱུ་འབྲས་ལ། སྐྱེད་བྱེད་དང་བསྐྱེད་བྱའི་རྒྱུ་འབྲས་ཁོ་ནས་ཁྱབ་ཅིང༌། རྣམ་སྨིན་གྱི་རྒྱུ་འབྲས་ཞེས་པ། རྣམ་སྨིན་གྱི་བསྐྱེད་བྱ་དང༌། དེའི་སྐྱེད་བྱེད་ལ་མི་བྱེད་པ་དང༌། བྲལ་བའི་འབྲས་བུ་ཞེས་པ་འབྲས་བུ་བཏགས་པ་བ་དང༌། རྣམ་པར་བཞག་འཇོག་གི་རྒྱུ་འབྲས་ཞེས་པ་ཡང༌། རྒྱུ་འབྲས་མཚན་ཉིད་བ་མ་ཡིན་ཅིང༌། གལ་ཏེ་ཡིན་ན། རྟག་པའི་རྒྱུ་འབྲས་ཁས་ལེན་དགོས་པ་དང༌། མཚན་མཚོན་གཉིས་ཀྱི་བྱ་བྱེད་བདེན་གྲུབ་ཏུ་ཐལ་བ་སོགས་གནོད་བྱེད་མཐའ་ཡས་སོ། །

			ཁོ་ན་རེ། འདས་པ་ཡོད་པར་ཐལ། འདས་པའི་དུས་ཡོད་པའི་ཕྱིར། མ་གྲུབ་ན། དེར་ཐལ། དུས་གསུམ་ཡོད་པའི་ཕྱིར་ན་མ་ཁྱབ་སྟེ། སྔོན་གྱི་དུས། ཕྱི་མའི་དུས། ད་ལྟར་གྱི་དུས་གསུམ་ཡོད་པའི་ཕྱིར།

			ཡང་ཁོ་ན་རེ། འདས་པ་ཡོད་པར་ཐལ། འདས་པའི་སངས་རྒྱས་ཡོད་པའི་ཕྱིར་ཏེ། དུས་གསུམ་གྱི་སངས་རྒྱས་ཡོད་པའི་ཕྱིར་ཟེར་ན་མ་ཁྱབ། འོ་ན། འདས་པའི་སངས་རྒྱས་ཁོ་ཁོ་རང་ཡིན་པར་ཐལ། ཁོ་ཡོད་པའི་ཕྱིར། རྟགས་ཁས། འདོད་ན། དེ་ཆོས་ཅན། འདས་པ་ཡིན་པར་ཐལ་ལོ། འདོད་ན། དེ་སྐྱེས་ལ་འགགས་པ་དང༌། དངོས་པོའི་གཞི་མཐུན་ཡིན་པར་ཐལ་ལོ།

			ཡང་ཁ་ཅིག །འདས་པ་ཡོད་པར་ཐལ། འདས་པའི་གང་ཟག་ཡོད་པའི་ཕྱིར། དེར་ཐལ། ཤི་པའི་གང་ཟག་ཡོད་པའི་ཕྱིར། མ་གྲུབ་ན། ཤི་བའི་གང་ཟག་ཡོད་པར་ཐལ། བསད་པའི་གང་ཟག་ཡོད་པའི་ཕྱིར་ཏེ། རྒྱལ་པོ་གླང་དར་མ་ལྷ་ལུང་དཔལ་གྱི་རྡོ་རྗེས་བསད་པའི་ཕྱིར། དེར་ཐལ། ལྷ་ལུང་དཔལ་གྱི་རྡོ་རྗེས་རྒྱལ་པོ་གླང་དར་མ་བསད་པའི་ཕྱིར་ན། འདིར་མ་ཁྱབ།

			ཁ་ཅིག །ཤི་བའི་གང་ཟག་ཡོད་པར་ཐལ། ཤི་འཕོས་མ་ཐག་པའི་གང་ཡོད་པའི་ཕྱིར། མ་གྲུབ་ན། དེར་ཐལ། འདོད་པ་ནས་ཤི་འཕོས་མ་ཐག་པའི་གང་ཟག་ཡོད་པའི་ཕྱིར་ན་འདིར་མ་ཁྱབ་སྟེ། འདོད་པ་ནས་ཤི་འཕོས་མ་ཐག་པའི་གང་ཟག་ཡིན་ན། ཤི་འཕོས་མ་ཐག་པའི་གང་ཟག་མ་ཡིན་པས་ཁྱབ་པའི་ཕྱིར་རོ། །

			བྱས་པར་ཁ་ཅིག །སྐད་ཅིག་དང་པོར་འདོད་པ་ནས་ཤི་འཕོས་ཏེ། སྐད་ཅིག་གཉིས་པར་གཟུགས་ཁམས་སུ་སྐྱེས་པའི་གང་ཟག་ཆོས་ཅན། ཤི་འཕོས་པའི་གང་ཟག་མ་ཡིན་པར་ཐལ། ཤི་པའི་གང་ཟག་མ་ཡིན་པའི་ཕྱིར། འདོད་མི་ནུས་ཏེ། སྐད་ཅིག་དང་པོར་ཤི་འཕོས་པའི་གང་ཟག་ཡིན་པའི་ཕྱིར། ཟེར་ན། འདིར་བར་ཁྱབ་བཟུང་ནས། དེ་ཆོས་ཅན། རང་གི་སྐད་ཅིག་དང་པོར་འདོད་པ་ནས་ཤི་འཕོས་པའི་གང་ཟག་ཡིན་པར་ཐལ། སྐད་ཅིག་དང་པོར་འདོད་པ་ནས་ཤི་འཕོས་པའི་གང་ཟག་གང་ཞིག །སྐབས་འདིའི་སྐད་ཅིག་དང་པོ་དེ། རང་གི་སྐད་ཅིག་དང་པོ་ལས་འོས་མེད་པའི་ཕྱིར། འདོད་མི་ནུས་ཏེ། དེ་རང་གི་སྐད་ཅིག་དང་པོར་གཟུགས་ཁམས་སུ་སྐྱེས་པའི་གང་ཟག་གང་ཞིག །འདོད་པ་ནས་འཆི་བ་དང་གཟུགས་ཁམས་སུ་སྐྱེས་པ་ཅིག་ཅར་དུ་བྱེད་པའི་གང་ཟག་མེད་པའི་ཕྱིར་ཏེ། སྐྱེ་20འཆི་ཅིག་ཅར་དུ་བྱེད་པའི་གང་ཟག་མེད་པའི་ཕྱིར། གོང་གི་བར་ཁྱབ་བཟུང་མཚམས་སུ། སྐད་ཅིག་དང་པོར་ས་བོན་ཆུ་ལུད་དྲོད་གཤེར་ཚོགས་པ་ཚང༌། སྐད་ཅིག་གཉིས་པར་ས་བོན་བྱ་རོག་གིས་བཏོན་པའི་ཞིང་ཆོས་ཅན། ས་བོན་ཆུ་ལུང་དྲོད་གཤེར་ཚོགས་པ་ཚང་བའི་ཞིང་ཡིན་པར་ཐལ། སྐད་ཅིག་དང་པོར་དེ་ལྟར་ཚང་བའི་ཞིང་ཡིན་པའི་ཕྱིར། ཁྱབ་པ་འགྲིག །འདོད་མི་ནུས་ཏེ། དེ་ལྟར་མ་ཚང་བའི་ཞིང་ཡིན་པའི་ཕྱིར་ཏེ། སྐད་ཅིག་གཉིས་པར་དེ་ལྟར་མ་ཚང་བའི་ཞིང་ཡིན་པའི་ཕྱིར། ཁྱབ་པ་ཁས།

			ཡང་ཁོ་ན་རེ། དངོས་པོ་ཡིན་ན། སྐྱེས་མ་ཐག་པའི་དངོས་པོ་ཡིན་པས་ཁྱབ་པར་ཐལ། དངོས་པོ་ཡིན་ན། རང་གྲུབ་པའི་སྐད་ཅིག་གཉིས་པར་མི་གནས་པའི་ཁྱབ་པའི་ཕྱིར། འདོད་བྱས་པས། ཁོ་ན་རེ། ལོ་བརྒྱ་ལོན་པའི་སྐྱེས་བུ་ཆོས་ཅན། སྐྱེས་མ་ཐག་པའི་དངོས་པོ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། སྐྱེས་མ་ཐག་པ་མ་ཡིན་པར་ཐལ། སྐྱེས་ནས་ལོ་བརྒྱ་ལོན་པའི་ཕྱིར་ན་མ་ཁྱབ་སྟེ། དེ་སྐྱེས་ནས་ལོ་བརྒྱ་མ་ལོན་གོང་དུ་མ་སྐྱེས་པའི་ཕྱིར་ཏེ། དེ་སྐྱེས་ནས་ལོ་བརྒྱ་མ་ལོན་གོང་དུ་མེད་པའི་ཕྱིར། བྱས་པ་ལ་ཁོ་ན་རེ། མའི་མངལ་ནས་སྐྱེས་མ་ཐག་པ་ཡིན་ན། མའི་མངལ་ནས་སྐྱེས་མ་ཐག་ཏུ་ཡོད་པས་ཁྱབ་པར་ཐལ་ལོ་ཟེར་ན། འདོད་བྱས་པ་ལ། མའི་མངལ་ནས་སྐྱེས་ནས་ལོ་བརྒྱ་ལོན་པའི་སྐྱེས་བུ་ཆོས་ཅན། དེར་ཐལ། དེའི་ཕྱིར་ཟེར་ན། མ་གྲུབ་སྟེ། མའི་མངལ་ནས་སྐྱེས་མ་ཐག་ཏུ་མའི་མངལ་ནས་སྐྱེས་མ་ཐག་པ་ཡིན་ན། མའི་མངལ་ནས་སྐྱེས་མ་ཐག་ཏུ་སྐྱེས་མ་ཐག་པ་ཡིན་པས་མ་ཁྱབ་པའི་ཕྱིར་རོ། །

			ཡང་ཁོ་ན་རེ། ལོ་བརྒྱ་ཐུབ་པར་ངེས་པའི་སྐྱེས་བུ་མེད་པར་ཐལ། དངོས་པོ་ཡིན་ན་རང་དུས་སྐད་ཅིག་གཉིས་པར་འཇིག་ངེས་ཡིན་པས་ཁྱབ་པའི་ཕྱིར་ཟེར་ན་མ་ཁྱབ། བྱས་པར་ཁོ་ན་རེ། ལོ་བརྒྱ་ཐུབ་པར་ངེས་པའི་སྐྱེས་བུ་ཆོས་ཅན། ལོ་བརྒྱ་ཐུབ་ངེས་མ་ཡིན་པར་ཐལ། ཁྱོད་རང་དུས་སྐད་ཅིག་གཉིས་པར་འཇིག་ངེས་གང་ཞིག །ཁྱོད་ཀྱི་སྐད་ཅིག་གཉིས་པ་ཁྱོད་གྲུབ་ནས་ལོ་བརྒྱའི་གོང་དུ་འབྱུང་ངེས་ཡིན་པའི་ཕྱིར་ཟེར་ན། ཤེས་བྱ་སྒོག་རྫོག་སྟེ། བདག་ཅག་གི་སྟོན་པའི་བསྟན་པ་ཆོས་ཅན། ལོ་ལྔ་བརྒྱ་པ་ཕྲག་བཅུའི་བར་དུ་མི་གནས་པར་ཐལ། ཁྱོད་རང་དུས་སྐད་ཅིག་གཉིས་པར་འཇིག་ངེས་གང་ཞིག །ཁྱོད་སྐད་ཅིག་གཉིས་པ་བདེན་བཞིའི་ཆོས་འཁོར་བསྐོར་བའི་སྐད་ཅིག་གཉིས་པར་གྲུབ་ཟིན་པའི་ཕྱིར། འདོད་མི་ནུས་ཏེ། བདག་ཅག་གི་སྟོན་པའི་བསྟན་པ་རིན་པོ་ཆེ་ལོ་ལྔ་སྟོང་གི་བར་དུ་རྐྱེན་གང་གིས་ཀྱང་འཇིག་མི་ནུས་བར་གནས་ངེས་ཡིན་པའི་ཕྱིར།





ལྔ་པར་རྗེས་འགྲོ་ལྡོག་ཁྱབ་དང་ཞར་བྱུང་དགག་བཤགས་སྒྲུབ་བཤགས་ཀྱི་རྣམ་གཞག་བཤད་པ་གཉིས་ལས།


			དང་པོ་ལ། ཁ་ཅིག་ན་རེ། རྟགས་གསལ་དང་བཅས་པའི་ཐལ་འགྱུར་ཡིན་ན། ཁྱོད་ཀྱི་ཁྱབ་པ་སྒོ་བརྒྱད་པོ་གང་རུང་ངེས་པས་ཁྱབ་ཟེར་ན། རྟག་པ་ཡིན་པར་ཐལ། མཚོན་བྱ་ཡིན་པའི་ཕྱིར། ཞེས་པའི་ཐལ་གྱུར་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་འདྲའི་ཐལ་འགྱུར་ཆོས་ཅན། རྟགས་གསལ་དང་བཅས་པའི་ཐལ་འགྱུར་ཡིན་པར་ཐལ། རྟགས་གསལ་ཐ་དད་ཀྱི་ཐལ་འགྱུར་ཡིན་པའི་ཕྱིར། རྩ་བར་འདོད་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་ཁྱབ་པ་སྒོ་བརྒྱད་པོ་གང་རུང་མ་ངེས་པར་ཐལ། ཁྱོད་ཀྱི་ཁྱབ་པ་རྣལ་མ་བཞི་པོ་གང་རུང་མ་ངེས་པ་གང་ཞིག །ཁྱོད་ཀྱི་ཁྱབ་པ་ཕྱིན་ཅི་ལོག་བཞི་པོ་གང་རུང་མ་ངེས་པའི་ཕྱིར། དང་པོ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་ཁྱབ་པ་རྣལ་མ་བཞི་པོ་གང་རུང་མ་ངེས་པར་ཐལ། ཁྱོད་ཀྱི་རྗེས་ཁྱབ་རྣལ་མ་མ་ངེས་པ་གང་ཞིག །ལྡོག་ཁྱབ་རྣལ་མ་མ་ངེས། ཐུར་ཁྱབ་རྣལ་མ་ཡང་མ་ངེས། འགལ་ཁྱབ་རྣལ་མ་ཡང་མ་ངེས་པའི་ཕྱིར། དང་པོ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་རྗེས་ཁྱབ་རྣལ་མ་མ་ངེས་པར་ཐལ། མཚོན་བྱ་ཡིན་ན། རྟག་པ་ཡིན་པས་ཁྱབ་པ་དེ་ཁྱོད་ཀྱི་རྗེས་ཁྱབ་རྣལ་མ་ཡིན་པ་གང་ཞིག །མཚོན་བྱ་ཡིན་ན་རྟག་པ་ཡིན་པས་མ་ཁྱབ་པའི་ཕྱིར། ཕྱི་མ་མ་གྲུབ་ན། བུམ་པ་ཆོས་ཅན། དེར་ཐལ། དེའི་ཕྱིར། གོང་གི་རྟགས་གཉིས་པ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་ལྡོག་ཁྱབ་རྣལ་མ་མ་ངེས་པར་ཐལ། རྟག་པ་མ་ཡིན་ན། མཚོན་བྱ་མ་ཡིན་པས་ཁྱབ་པ་དེ་ཁྱོད་ཀྱི་ལྡོག་ཁྱབ་རྣལ་མ་ཡིན་པ་གང་ཞིག །རྟག་པ་མ་ཡིན་ན། མཚོན་བྱ་མ་ཡིན་པས་མ་ཁྱབ་པའི་ཕྱིར། ཕྱི་མ་མ་གྲུབ་ན། དངོས་པོ་ཆོས་ཅན། དེར་ཐལ། དེའི་ཕྱིར། གོང་གི་རྟགས་གསུམ་པ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་ཐུར་ཁྱབ་རྣལ་མ་མ་ངེས་པར་ཐལ། རྟག་པ་ཡིན་ན། མཚོན་བྱ་ཡིན་པས་ཁྱབ་པ་དེ་ཁྱོད་ཀྱི་ཐུར་ཁྱབ་རྣལ་མ་ཡིན་པ་གང་ཞིག །རྟག་པ་ཡིན་ན། མཚོན་བྱ་ཡིན་པས་ཁྱབ་པ་མ་ངེས་པའི་ཕྱིར། ཕྱི་མ་མ་གྲུབ་ན། རྟག་དངོས་གཉིས་ཆོས་ཅན། དེར་ཐལ། དེའི་ཕྱིར། གོང་གི་རྟགས་བཞི་བ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་འགལ་ཁྱབ་རྣལ་མ་མ་ངེས་པར་ཐལ། མཚོན་བྱ་ཡིན་ན། རྟག་པ་མ་ཡིན་པས་ཁྱབ་པ་དེ་ཁྱོད་ཀྱི་འགལ་ཁྱབ་རྣལ་མ་ཡིན་པ་གང་ཞིག །མཚོན་བྱ་ཡིན་ན། རྟག་པ་མ་ཡིན་པས་ཁྱབ་པ་མ་ངེས་པའི་ཕྱིར། ཕྱི་མ་མ་གྲུབ་ན། ཤེས་བྱ་ཆོས་ཅན། དེར་ཐལ། དེའི་ཕྱིར། རྩ་རྟགས་གཉིས་པ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་ཁྱབ་པ་ཕྱིན་ཅི་ལོག་བཞི་པོ་གང་རུང་མ་ངེས་པར་ཐལ། ཁྱོད་ཀྱི་རྗེས་ཁྱབ་ཕྱིན་ཅི་ལོག་མ་ངེས་པ་གང་ཞིག །ལྡོག་ཁྱབ་ཕྱིན་ཅི་ལོག་ཀྱང་མ་ངེས། ཐུར་ཁྱབ་ཕྱིན་ཅི་ལོག་ཀྱང་མ་ངེས། འགལ་ཁྱབ་ཕྱིན་ཅི་ལོག་ཀྱང་མ་ངེས་པའི་ཕྱིར། དང་པོ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་རྗེས་ཁྱབ་ཕྱིན་ཅི་ལོག་མ་ངེས་པར་ཐལ། མཚོན་བྱ་ཡིན་ན། རྟག་པ་མ་ཡིན་པས་ཁྱབ་པ་དེ་ཁྱོད་ཀྱི་རྗེས་ཁྱབ་ཕྱིན་ཅི་ལོག་ཡིན་པ་གང་ཞིག །མཚོན་བྱ་ཡིན་ན། རྟག་པ་མ་ཡིན་པས་ཁྱབ་པ་མ་ངེས་པའི་ཕྱིར། ཕྱི་མ་མ་གྲུབ་ན། རྟག་པ་ཆོས་ཅན། དེར་ཐལ། དེའི་ཕྱིར། གོང་གི་རྟགས་གཉིས་པ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་ལྡོག་ཁྱབ་ཕྱིན་ཅི་ལོག་མ་ངེས་པར་ཐལ། རྟག་པ་མ་ཡིན་ན། མཚོན་བྱ་མ་ཡིན་པ་མ་ཡིན་པས་ཁྱབ་པ་དེ་ཁྱོད་ཀྱི་ལྡོག་ཁྱབ་ཕྱིན་ཅི་ལོག་ཡིན་པ་གང་ཞིག །རྟག་པ་མ་ཡིན་ན། མཚོན་བྱ་མ་ཡིན་པ་མ་ཡིན་པས་ཁྱབ་པ་མ་ངེས་པའི་ཕྱིར། ཕྱི་མ་མ་གྲུབ་ན། དོན་བྱེད་ནུས་པ་ཆོས་ཅན། དེར་ཐལ། དེའི་ཕྱིར། གོང་གི་རྟགས་གསུམ་པ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་ཐུར་ཁྱབ་ཕྱིན་ཅི་ལོག་མ་ངེས་པར་ཐལ། རྟག་པ་ཡིན་ན། མཚོན་བྱ་མ་ཡིན་པས་ཁྱབ་པ་དེ་ཁྱོད་ཀྱི་ཐུར་ཁྱབ་ཕྱིན་ཅི་ལོག་ཡིན་པ་གང་ཞིག །རྟག་པ་ཡིན་ན། མཚོན་བྱ་མ་ཡིན་པས་ཁྱབ་པ་མ་ངེས་པའི་ཕྱིར། ཕྱི་མ་མ་གྲུབ་ན། རྟག་པ་ཆོས་ཅན། དེར་ཐལ། དེའི་ཕྱིར། གོང་གི་རྟགས་བཞི་པ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་འགལ་ཁྱབ་ཕྱིན་ཅི་ལོག་མ་ངེས་པར་ཐལ། མཚོན་བྱ་ཡིན་ན། རྟག་པ་མ་ཡིན་པ་མ་ཡིན་པས་ཁྱབ་པ་དེ་ཁྱོད་ཀྱི་འགལ་ཁྱབ་ཕྱིན་ཅི་ལོག་ཡིན་པ་གང་ཞིག །མཚོན་བྱ་ཡིན་ན། རྟག་པ་མ་ཡིན་པ་མ་ཡིན་པས་ཁྱབ་པ་མ་ངེས་པའི་ཕྱིར། ཕྱི་མ་མ་གྲུབ་ན། དངོས་པོ་ཆོས་ཅན། དེར་ཐལ། དེའི་ཕྱིར།

			ཁ་ཅིག་ན་རེ། ཐལ་འགྱུར་ཡིན་ན། ཁྱོད་ཀྱི་ཁྱབ་པ་སྒོ་བརྒྱད་ཀ་མ་ངེས་པས་ཁྱབ་ཟེར་ན། རྟག་དངོས་གཉིས་གང་ཞིག །གང་ཟག་གི་བདག་མེད་ཡིན་པར་ཐལ། ཀ་བུམ་གཉིས་གང་ཞིག །གང་ཟག་གི་བདག་མེད་ཡིན་པའི་ཕྱིར། ཞེས་པའི་ཐལ་འགྱུར་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཐལ་འགྱུར་ཡིན་པར་ཐལ། རྟགས་གསལ་ཁྱབ་གསུམ་ཚང་བའི་ཐལ་འགྱུར་ཡིན་པའི་ཕྱིར། རྟགས་སླ་རྩ་བར་འདོད་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་ཁྱབ་པ་སྒོ་བརྒྱད་ཀ་ངེས་པར་ཐལ། ཁྱོད་ཀྱི་ཁྱབ་པ་སྒོ་བཞི་ག་རྣལ་མར་ངེས་པ་གང་ཞིག །ཁྱོད་ཀྱི་ཁྱབ་པ་ཕྱིན་ཅི་ལོག་བཞི་ག་ངེས་པའི་ཕྱིར། དང་པོ་མ་གྲུབ་ན། དེ་འདྲའི་ཐལ་འགྱུར་གྱི་ཁྱབ་པ་སྒོ་བཞི་ག་རྣལ་མར་ངེས་པར་ཐལ། ཀ་བུམ་གཉིས་གང་ཞིག །གང་ཟག་གི་བདག་མེད་ཡིན་ན། རྟགས་དངོས་གཉིས་གང་ཞིག །གང་ཟག་གི་བདག་མེད་ཡིན་པས་ཁྱབ། རྟགས་དངོས་གཉིས་གང་ཞིག །གང་ཟག་གི་བདག་མེད་ཡིན་ན། ཀ་བུམ་གཉིས་གང་ཞིག །གང་ཟག་གི་བདག་མེད་ཡིན་པས་ཁྱབ་པ་སོགས་སོ་སོར་ངེས་པའི་ཕྱིར། གཉིས་པ་མ་གྲུབ་ན། དེ་འདྲའི་ཐལ་འགྱུར་གྱི་ཁྱབ་པ་ཕྱིན་ཅི་ལོག་བཞི་པོ་ངེས་པར་ཐལ། ཀ་བུམ་གཉིས་གང་ཞིག །གང་ཟག་གི་བདག་མེད་ཡིན་ན། རྟག་དངོས་གཉིས་གང་ཞིག །གང་ཟག་གི་བདག་མེད་མ་ཡིན་པས་ཁྱབ། རྟག་དངོས་གཉིས་གང་ཞིག །གང་ཟག་གི་བདག་མེད་ཡིན་ན། ཀ་བུམ་གཉིས་གང་ཞིག་གང་ཟག་གི་བདག་མེད་མ་ཡིན་པས་ཁྱབ་པ་སོགས་སོ་སོར་ངེས་ཤིང༌། དེ་ལྟར་ཁྱབ་པ་ཁས་བླངས་པ་ལ། རྩོད་པའི་ཚེ་རིགས་པས་ཁྱད་པར་ཕྱེ་ནས། རྟགས་དང་པོ་མ་གྲུབ། ཅེས་ལན་འདེབས་དགོས་པའི་ཕྱིར།

			ཐལ་འགྱུར་སྒོ་བརྒྱད་སློང་ཚུལ་ནི། རྟགས་དེ་ཡིན་ན་གསལ་ཡིན་པས། །ཁྱབ་པ་རྗེས་ཁྱབ་ཉིད་དུ་འདོད། །གསལ་ཡིན་ན་ནི་རྟགས་དེ་དག །ཡིན་པས་ཁྱབ་པ་ཐུར་ཁྱབ་ཡིན། །གསལ་བ་མིན་ན་རྟགས་དེ་ནི། །མིན་པས་ཁྱབ་པ་ལྡོག་ཁྱབ་དང༌། །རྟགས་དེ་ཡིན་ན་བསལ་བ་དག །མིན་པས་ཁྱབ་པ་འགལ་ཁྱབ་སྟེ། དེ་རྣམས་ཁྱབ་པ་རྣལ་མ་བཞི། །རྟགས་དེ་ཡིན་ན་གསལ་བ་ནི། །མིན་པས་ཁྱབ་པ་རྗེས་ཁྱབ་དག །ཕྱིན་ཅི་ལོག་ཏུ་འདོད་པ་ཡིན། །གསལ་བ་ཡིན་ན་རྟགས་མིན་པས། །ཁྱབ་པ་ཐུར་ཁྱབ་ཕྱིན་ཅི་ལོག །གསལ་བ་མིན་ན་རྟགས་དེ་ཉིད། །མིན་པ་མིན་པས་ཁྱབ་པ་ནི། །ལྡོག་ཁྱབ་ཕྱིན་ཅི་ལོག་ཏུ་འདོད། །རྟགས་ཡིན་ན་ནི་གསལ་བ་དེ། །མིན་པ་མིན་པས་ཁྱབ་པ་དག །འགལ་ཁྱབ་ཕྱིན་ཅི་ལོག་ཡིན་ནོ། །གཞན་ཡང་སྒོ་རྣམས་བཅུ་དྲུག་ཏུ། །སློང་ཚེ་མཁས་པས་འདི་ལྟར་བརྗོད། །རྗེས་ཁྱབ་ཀྱིས་ནི་རྗེས་ཁྱབ་དག །རྗེས་ཁྱབ་ཉིད་ཀྱི་སློང་ཚུལ་རང༌། །དེ་ཡི་ཐུར་ཁྱབ་ཐུར་ཁྱབ་རང༌། །འགལ་ཁྱབ་དང་ནི་ལྡོག་ཁྱབ་དག །རང་རང་སློང་ཚུལ་ཉིད་དུ་སློང༌། །ཐུར་ཁྱབ་རྗེས་ཁྱབ་ཐུར་ཁྱབ་རང༌། །དེ་ཡི་ཐུར་ཁྱབ་རྗེས་ཁྱབ་ཡིན། །གསལ་དེ་ཡིན་ན་རྟགས་མིན་པས། །ཁྱབ་པ་དེ་ཡི་འགལ་ཁྱབ་ཡིན། །རྟགས་དེ་མིན་ན་གསལ་མིན་པས། །ཁྱབ་པ་དེ་ཡི་ལྡོག་ཁྱབ་བོ། །འགལ་ཁྱབ་ཀྱི་ནི་རྗེས་ཁྱབ་དག །འགལ་ཁྱབ་རང་དུ་མཁས་པས་བཞེད། །གསལ་བ་མིན་ན་རྟགས་ཡིན་པས། །ཁྱབ་པ་དེ་ཡི་ཐུར་ཁྱབ་ཉིད། །དེ་བཞིན་དུ་ནི་རྟགས་ཡིན་ན། །གསལ་བ་མ་ཡིན་མ་ཡིན་པས། །ཁྱབ་པ་དེ་ཡི་འགལ་ཁྱབ་བོ། །གསལ་དེ་མིན་པ་མ་ཡིན་ན། །རྟགས་དེ་མིན་པས་ཁྱབ་པ་ནི། །དེ་ཡི་ལྡོག་ཁྱབ་ཉིད་དུ་འདོད། །ལྡོག་ཁྱབ་ཀྱི་ནི་རྗེས་ཁྱབ་དག །ལྡོག་ཁྱབ་ཉིད་དང་མཚུངས་པ་ཡིན། །རྟགས་དེ་མིན་ན་གསལ་མིན་པས། །ཁྱབ་པ་དེ་ཡི་ཐུར་ཁྱབ་བོ། །གསལ་མིན་ན་ནི་རྟགས་དེ་དག་མ་ཡིན་མིན་པས་ཁྱབ་པ་ནི། །དེ་ཡི་འགལ་ཁྱབ་ཉིད་ཡིན་ནོ། །རྟགས་དེ་མིན་པ་མ་ཡིན་ན། །གསལ་མིན་མིན་པས་ཁྱབ་པ་ནི། །ལྡོག་ཁྱབ་ཀྱི་ནི་ལྡོག་ཁྱབ་ལགས། །ཁྱབ་སྒོ་བཅུ་དྲུག་དག་གིས་ནི། །ཡིན་ལུགས་དེ་ལྟར་ཡིན་ཚོད་གདའ། །

			ཁ་ཅིག་ན་རེ། ཁྱོད་ཐལ་འགྱུར་གང་ཞིག །ཁྱོད་ཀྱི་ཐུར་ཁྱབ་རྣལ་མ་ངེས་ན། ཁྱོད་ཀྱི་ཐུར་ཁྱབ་ཀྱི་ཐུར་ཁྱབ་ངེས་པས་ཁྱབ་ཟེར་ན། དངོས་པོའི་བྱེ་བྲག་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དེར་ཐལ། དེའི་ཕྱིར། དང་པོ་སླ། ཕྱི་མ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་ཐུར་ཁྱབ་རྣལ་མ་ངེས་པར་ཐལ། དངོས་པོའི་བྱེ་བྲག་ཡིན་ན། དངོས་པོ་ཡིན་པས་ཁྱབ་པ་དེ་ཁྱོད་ཀྱི་ཐུར་ཁྱབ་ཡིན་པ་གང་ཞིག །དངོས་པོའི་བྱེ་བྲག་ཡིན་ན། དངོས་པོ་ཡིན་པས་ཁྱབ་པ་ངེས་པའི་ཕྱིར། རྩ་བར་འདོད་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་ཐུར་ཁྱབ་ཀྱི་ཐུར་ཁྱབ་མ་ངེས་པར་ཐལ། དངོས་པོ་ཡིན་ན། དངོས་པོའི་བྱེ་བྲག་ཡིན་པས་ཁྱབ་པ་དེ་ཁྱོད་ཀྱི་ཐུར་ཁྱབ་ཀྱི་ཐུར་ཁྱབ་ཡིན་པ་གང་ཞིག །དངོས་པོ་ཡིན་ན། དངོས་པོའི་བྱེ་བྲག་ཡིན་པས་ཁྱབ་པ་མ་ངེས་པའི་ཕྱིར། དང་པོ་གྲུབ་སྟེ། རྟགས་གསལ་དང་བཅས་པའི་ཐལ་འགྱུར་གང་དང་གང་གི་རྗེས་ཁྱབ་དང༌། ཐུར་ཁྱབ་ཀྱི་ཐུར་ཁྱབ་གཉིས་དོན་ཅིག་ཡིན་པའི་ཕྱིར། དེར་ཐལ། རྟགས་གསལ་དང་བཅས་པའི་ཐལ་འགྱུར་གང་དང་གང་གི་ཐུར་ཁྱབ་དང་པོ་ཐུར་ཁྱབ། ཐུར་ཁྱབ་གཉིས་པ་རྗེས་ཁྱབ་ཐུར་ཁྱབ་གསུམ་པ་ཐུར་ཁྱབ་དང་དོན་གཅིག་ཡིན་པའི་ཕྱིར།

			ཁ་ཅིག་ན་རེ། ཁྱོད་ཐལ་འགྱུར་གང་ཞིག །ཁྱོད་ཀྱི་རྗེས་ཁྱབ་ངེས་ན་ཁྱོད་ཀྱི་རྗེས་ཁྱབ་ཀྱི་རྗེས་ཁྱབ་མ་ངེས་པས་ཁྱབ་ཟེར་ན། དེ་མ་ཁྱབ་པར་ཐལ། ཐལ་འགྱུར་གང་དང་གང་གི་རྗེས་ཁྱབ་གཅིག་གི་སྟེང་དུ་གཉིས་ནས་བརྒྱའི་བར་དུ་ཅི་ཙམ་བརྩེགས་ཀྱང་དོན་གཅིག་ཡིན་དགོས་པའི་ཕྱིར།

			ཡང་ཁ་ཅིག་ན་རེ། ཁྱོད་ཐལ་འགྱུར་གང་ཞིག །ཁྱོད་ཀྱི་འགལ་ཁྱབ་ངེས་ན་ཁྱོད་ཀྱི་འགལ་ཁྱབ་ཀྱི་འགལ་ཁྱབ་ངེས་པས་ཁྱབ་ཟེར་ན། མ་བྱས་པ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། ཞེས་པའི་ཐལ་འགྱུར་ཆོས་ཅན། དེར་ཐལ། དེའི་ཕྱིར། དང་པོ་སླ། ཕྱི་མ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་འགལ་ཁྱབ་ངེས་པར་ཐལ། དོན་བྱེད་ནུས་པ་ཡིན་ན། མ་བྱས་པ་མ་ཡིན་པས་ཁྱབ་པ་ཁྱོད་ཀྱི་འགལ་ཁྱབ་ཡིན་པ་གང་ཞིག །དོན་བྱེད་ནུས་པ་ཡིན་ན། མ་བྱས་པ་མ་ཡིན་པས་ཁྱབ་པ་ངེས་པའི་ཕྱིར། རྩ་བར་འདོད་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་རྗེས་ཁྱབ་ངེས་པར་ཐལ། ཁྱོད་ཀྱི་འགལ་ཁྱབ་ཀྱི་འགལ་ཁྱབ་ངེས་པའི་ཕྱིར། ཁྱབ་སྟེ། རྟགས་གསལ་དང་བཅས་པའི་ཐལ་འགྱུར་གང་དང་གང་གི་འགལ་ཁྱབ་དང་པོ་འགལ་ཁྱབ། འགལ་ཁྱབ་གཉིས་པ་རྗེས་ཁྱབ། འགལ་ཁྱབ་གསུམ་པ་འགལ་ཁྱབ། འགལ་ཁྱབ་བཞི་པ་རྗེས་ཁྱབ་དང་དོན་གཅིག་ཅིང་ཁྱབ་པ་སློང་ཚུལ་མི་འདྲ་བ་ཙམ་ཡིན་པའི་ཕྱིར། དེར་མ་ཟད་ཐལ་འགྱུར་གང་དང་གང་གི་རྗེས་ཁྱབ་ཀྱི་རྗེས་ཁྱབ་དང༌། དེའི་རྗེས་ཁྱབ་གཉིས་དོན་གཅིག །རྗེས་ཁྱབ་ཀྱི་ཐུར་ཁྱབ་དང༌། ཐུར་ཁྱབ་དོན་གཅིག །རྗེས་ཁྱབ་ཀྱི་ལྡོག་ཁྱབ་དང༌། ལྡོག་ཁྱབ་དོན་གཅིག །རྗེས་ཁྱབ་ཀྱི་འགལ་ཁྱབ་དང༌། འགལ་ཁྱབ་དོན་གཅིག །རྗེས་ཁྱབ་ཀྱི་རྗེས་ཁྱབ་ཕྱིན་ཅི་ལོག་དང༌། རྗེས་ཁྱབ་ཕྱིན་ཅི་ལོག་དོན་གཅིག །རྗེས་ཁྱབ་ཀྱི་ཐུར་ཁྱབ་ཕྱིན་ཅི་ལོག་དང༌། ཐུར་ཁྱབ་ཕྱིན་ཅི་ལོག་དོན་གཅིག །རྗེས་ཁྱབ་ཀྱི་ལྡོག་ཁྱབ་ཕྱིན་ཅི་ལོག་དང༌། ལྡོག་ཁྱབ་ཕྱིན་ཅི་ལོག་དོན་གཅིག །རྗེས་ཁྱབ་ཀྱི་འགལ་ཁྱབ་ཕྱིན་ཅི་ལོག་དང༌། འགལ་ཁྱབ་ཕྱིན་ཅི་ལོག་གཉིས་དོན་གཅིག་ཡིན་པའི་ཕྱིར།

			ཁྱབ་པ་སྒོ་བརྒྱད་སློང་ཚུལ་ནི། བུམ་པ་ཆོས་ཅན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། ཞེས་པའི་ཐལ་འགྱུར་ལྟ་བུ་ལ་མཚོན་ན། དོན་བྱེད་ནུས་པ་ཡིན་ན། དངོས་པོ་ཡིན་པས་ཁྱབ་པ་དེ་འདྲའི་ཐལ་འགྱུར་གྱི་རྗེས་ཁྱབ་དང༌། དངོས་པོ་མ་ཡིན་ན། དོན་བྱེད་ནུས་པ་མ་ཡིན་པས་ཁྱབ་པ་དེ་འདྲའི་ཐལ་འགྱུར་གྱི་ལྡོག་ཁྱབ་དང༌། དངོས་པོ་ཡིན་ན། དོན་བྱེད་ནུས་པ་ཡིན་པས་ཁྱབ་པ། དེ་འདྲའི་ཐལ་འགྱུར་གྱི་ཐུར་ཁྱབ་དང༌། དོན་བྱེད་ནུས་པ་ཡིན་ན། དངོས་པོ་མ་ཡིན་པས་ཁྱབ་པ་དེ་འདྲའི་ཐལ་འགྱུར་གྱི་འགལ་ཁྱབ་སྟེ་རྣལ་མ་བཞི་སློང་ཚུལ་དང༌། དོན་བྱེད་ནུས་པ་ཡིན་ན། དངོས་པོ་མ་ཡིན་པས་ཁྱབ་པ་དེ་འདྲའི་ཐལ་འགྱུར་གྱི་རྗེས་ཁྱབ་ཕྱིན་ཅི་ལོག་དང། དངོས་པོ་མ་ཡིན་ན། དོན་བྱེད་ནུས་པ་མ་ཡིན་པ་མ་ཡིན་པས་ཁྱབ་པ་དེ་འདྲའི་ཐལ་འགྱུར་གྱི་ལྡོག་ཁྱབ་ཕྱིན་ཅི་ལོག་དང༌། དངོས་པོ་ཡིན་ན། དོན་བྱེད་ནུས་པ་མ་ཡིན་པས་ཁྱབ་པ་དེ་འདྲའི་ཐལ་འགྱུར་གྱི་ཐུར་ཁྱབ་ཕྱིན་ཅི་ལོག་དང༌། དོན་བྱེད་ནུས་པ་ཡིན་ན། དངོས་པོ་མ་ཡིན་པ་མ་ཡིན་པས་ཁྱབ་པ་དེ་འདྲའི་ཐལ་འགྱུར་གྱི་འགལ་ཁྱབ་ཕྱིན་ཅི་ལོག་སྟེ་ཕྱིན་ཅི་ལོག་བཞིའི་སློང་ཚུལ་འདི་དག་རྟགས་གསལ་དང་བཅས་པའི་ཐལ་འགྱུར་གཞན་ཐམས་ཅད་ལ་ཡང་སྦྱོར་ཚུལ་ཤེས་པར་བྱའོ། །

			ཡོད་པ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་གྱི་རྗེས་ཁྱབ་དང་འགལ་ཁྱབ་ཀྱི་ཁྱབ་པ་སྒོ་བརྒྱད་སློང་ཚུལ་ནི། དངོས་པོ་ཡིན་ན། ཡོད་པ་ཡིན་པས་ཁྱབ་པ་དེ་འདྲའི་ཐལ་འགྱུར་གྱི་རྗེས་ཁྱབ་དང༌། རྗེས་ཁྱབ་དེ་བཤགས་པའི་ཚེ། བུམ་པ་ཆོས་ཅན། ཡོད་པ་ཡིན་པར་ཐལ། དངོས་པོ་ཡིན་པའི་ཕྱིར། ཞེས་བཤགས་དགོས་ཤིང༌། དེ་ལྟར་བཤགས་པའི་ཐལ་འགྱུར་དེའི་ཁྱབ་པ་སྒོ་བརྒྱད་སྔར་གྱི་ཡོད་པ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་གྱི་ཁྱབ་པ་སྒོ་བརྒྱད་སློང་ཚུལ་མཚུངས་ལ། འགལ་ཁྱབ་ཀྱི་ཁྱབ་པ་སྒོ་བརྒྱད་ཀྱང་རིགས་འགྲེ་བར་བྱའོ། །

			ཐལ་འགྱུར་དེའི་ཐུར་ཁྱབ་དང་ལྡོག་ཁྱབ་ཀྱི་ཁྱབ་པ་སྒོ་བརྒྱད་སློང་ཚུལ་ནི། ཡོད་པ་ཡིན་ན། དངོས་པོ་ཡིན་པས་ཁྱབ་པ་དེ་འདྲའི་ཐལ་འགྱུར་གྱི་ཐུར་ཁྱབ་དང༌། ཐུར་ཁྱབ་དེ་བཤགས་པའི་ཚེ། ཤེས་བྱ་ཆོས་ཅན། དངོས་པོ་ཡིན་པར་ཐལ། ཡོད་པ་ཡིན་པའི་ཕྱིར། ཞེས་བཤགས་དགོས་ཤིང༌། དེ་ལྟར་བཤགས་པའི་ཐལ་འགྱུར་དེའི་ཁྱབ་པ་སྒོ་བརྒྱད་སློང་ཚུལ་ནི། ཡོད་པ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་སྔ་མ་དེའི་ཐུར་ཁྱབ་ཀྱི་ཁྱབ་པ་སྒོ་བརྒྱད་སློང་ཚུལ་མཚུངས་བ་ཡིན་ལ། དེས་དེ་འདྲའི་ཐལ་འགྱུར་གྱི་ལྡོག་ཁྱབ་ཀྱི་ཁྱབ་བ་སྒོ་བརྒྱད་སློང་ཚུལ་ཡང་ཤེས་པར་བྱའོ།། །།

			གཉིས་པ་ཞར་བྱུང་དགག་གཤགས་སྒྲུབ་བཤགས་ཞེས་པའི་ཐ་སྙད་ཅུང་ཟད་བཤད་པ་ནི། ཁ་ཅིག་ན་རེ། ཡོད་པ་ཡིན་ན། རྟག་དངོས་གང་རུང་ཡིན་པར་ཐལ། ཡོད་པ་ཡིན་ན་གཞི་གྲུབ་21པའི་ཕྱིར། འདོད་ན། ཡོད་པ་ཡིན་ན་རྟག་དངོས་གང་རུང་མ་ཡིན་པར་ཐལ། ཡོད་པ་ཡིན་ན་རྟག་པ་མ་ཡིན་པ་གང་ཞིག །ཡོད་པ་ཡིན་ན་དངོས་པོ་མ་ཡིན་པའི་ཕྱིར་ཟེར་ན། ཡོད་པ་ཡིན་ན། རྟག་པ་མ་ཡིན་པ་རྟགས་མ་གྲུབ་ཅེས་ལན་འདེབས། དེས་ན། གཞི་གྲུབ་ན་རྟག་པ་ཡིན། གཞི་གྲུབ་ན་དགག་པ་ཡིན། དགག་པ་ཡིན་ན་མེད་དགག་ཡིན། བདག་མེད་ཡིན་ན་མེད་ཅེས་ཁས་བླངས་པ་ལ་ཁྱབ་པ་རྣམས་བཤགས་པའི་ཚེ་དགག་བཤགས་ཡིན་པས་མི་ཤོགས་ཤིང༌། གཞི་གྲུབ་ན་དངོས་པོ་ཡིན། གཞི་གྲུབ་ན་སྒྲུབ་པ་ཡིན། བདག་མེད་ཡིན་ན་ཡོད་པ་ཡིན་ཞེས་ཁས་བླངས་པ་ལ། ཁྱབ་པ་རྣམས་བཤགས་པའི་ཚེ་སྒྲུབ་བཤགས་ཡིན་པས་བཤགས་པ་ཡིན་ནོ།། །།





༄༅། །ཚད་མའི་གཞུང་དོན་འབྱེད་པའི་བསྡུས་གྲྭའི་རྣམ་གཞག་རིགས་


			ལམ་འཕྲུལ་གྱི་ལྡེ་མིག་ཅེས་བྱ་བ་ལས་རིགས་ལམ་ཆེ་


			བའི་སྐོར་གྱི་རྣམ་པར་བཤད་པ་


			བཞུགས་སོ། །


			༄༅། །བླ་མ་དང་མགོན་པོ་འཇམ་དཔལ་དབྱངས་ལ་ཕྱག་འཚལ་ལོ། །འདིར་བསྡུས་གྲྭའི་རྣམ་གཞག་རིགས་ལམ་འཕྲུལ་གྱི་ལྡེ་མིག་ལས། རིགས་ལམ་ཆེ་བ་ཐལ་འགྱུར་སོགས་ཀྱི་རྣམ་གཞག་བཤད་པ་ལ། །





ཐལ་འགྱུར་ཆུང་བ་ཞར་བྱུང་དང་བཅས་པའི་རྣམ་གཞག་བཤད་པ།


			ཐལ་འགྱུར་ཆེ་བའི་རྣམ་གཞག་བཤད་པ། གཞན་སེལ་དགག་སྒྲུབ་ཀྱི་རྣམ་གཞག་བཤད་པ། སེལ་འཇུག་སྒྲུབ་འཇུག་གི་རྣམ་གཞག་བཤད་པའོ། །དང་པོ་ལ་དངོས་དང༌། ཞར་བྱུང་གཉིས་ལས། དང་པོ་ལ།

			ཁ་ཅིག་ན་རེ། ཁྱོད་རྟགས་གསལ་དང་བཅས་པའི་ཐལ་འགྱུར་ཡིན་ན། ཁྱོད་ཀྱི་རྟགས་གསལ་ཁྱབ་གསུམ་གང་རུང་གྲུབ་པས་ཁྱབ་ཟེར་ན། བུམ་པ་ཆོས་ཅན། རྟག་པ་ཡིན་པར་ཐལ། མཚན་ཉིད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་རྟགས་གསལ་དང་བཅས་པའི་ཐལ་འགྱུར་ཡིན་པར་ཐལ། ཁྱོད་རྟགས་གསལ་རྩོད་གཞི་གསུམ་ཀ་དང་བཅས་པའི་ཐལ་འགྱུར་ཡིན་པའི་ཕྱིར། དེར་ཐལ། ཁྱོད་བུམ་པས་རྩོད་གཞི། རྟག་པས་གསལ་བ། མཚན་ཉིད་ཀྱིས་རྟགས་བྱས་པའི་ཐལ་འགྱུར་ཡིན་པའི་ཕྱིར། རྩ་བར་འདོད་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་རྟགས་གསལ་ཁྱབ་གསུམ་གང་རུང་མ་གྲུབ་པར་ཐལ། ཁྱོད་ཀྱི་རྟགས་མ་གྲུབ་པ་གང་ཞིག །གསལ་བ་མ་གྲུབ། ཁྱབ་པ་མ་གྲུབ་པའི་ཕྱིར། དང་པོ་མ་གྲུབ་ན། དེ་འདྲའི་ཐལ་འགྱུར་གྱི་རྟགས་མ་གྲུབ་པར་ཐལ། དེ་འདྲའི་ཐལ་འགྱུར་གྱི་རྟགས་ལ་རྟགས་མ་གྲུབ་ཀྱི་ལན་བཏབ་པའི་ཚེ། བུམ་པ་མཚན་ཉིད་ཡིན་པ་རྟགས་མ་གྲུབ་ཅེས་ལན་འདེབས་རིགས་པ་གང་ཞིག །བུམ་པ་མཚན་ཉིད་ཡིན་པ་རྟགས་མ་གྲུབ་ཅེས་ལན་ཐེབས་པའི་ཕྱིར། རྩ་རྟགས་གཉིས་པ་མ་གྲུབ་ན། དེ་འདྲའི་ཐལ་འགྱུར་གྱི་གསལ་བ་མ་གྲུབ་པར་ཐལ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས་བུམ་པ་རྟག་པ་ཡིན་པར་འདོད་ཅེས་རྩི་རིགས་པ་གང་ཞིག །བུམ་པ་རྟག་པ་ཡིན་པར་འདོད་ཅེས་ལན་མི་ཐེབས་པ་ཡིན་པའི་ཕྱིར། རྩ་རྟགས་གསུམ་པ་མ་གྲུབ་ན། དེ་འདྲའི་ཐལ་འགྱུར་གྱི་ཁྱབ་པ་མ་གྲུབ་པར་ཐལ། མཚན་ཉིད་ཡིན་ན། རྟག་པ་ཡིན་པས་ཁྱབ་པ་དེ་འདྲའི་ཐལ་འགྱུར་གྱི་ཁྱབ་པ་ཡིན་པ་གང་ཞིག །མཚན་ཉིད་ཡིན་ན། རྟག་པ་ཡིན་པས་ཁྱབ་པ་མ་གྲུབ་པའི་ཕྱིར། དེས་རྟགས་གསལ་ཁྱབ་གསུམ་ཀ་མ་གྲུབ་པ་དང༌། རྟགས་གསལ་ཁྱབ་གསུམ་གང་རུང་རེ་རེ་མ་གྲུབ་པ་རྣམས་ལ་རིགས་འགྲེ་བར་བྱའོ། །

			ཁ་ཅིག་ན་རེ། ཁྱོད་ཐལ་འགྱུར་གང་ཞིག །ཁྱོད་ཀྱི་རྟགས་གྲུབ་ན། ཁྱོད་ཀྱི་བཀོད་ཚོད་ཀྱི་རྟགས་གྲུབ་པས་ཁྱབ་ཟེར་ན། །སྒྲ་ཆོས་ཅན། མི་རྟག་པ་མ་ཡིན་པར་ཐལ། དངོས་པོ་ཡིན་པའི་ཕྱིར། ཞེས་པའི་ཐལ་འགྱུར་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ། དེ་འདྲའི་ཐལ་འགྱུར་གྱི་རྟགས་ལ་རྟགས་མ་གྲུབ་ཀྱི་ལན་མི་ཐེབས་པའི་ཕྱིར་ཏེ། སྒྲ་དངོས་པོ་ཡིན་པ་རྟགས་མ་གྲུབ་ཅེས་ལན་མི་ཐེབས་པའི་ཕྱིར། རྩ་བར་འདོད་ན། དངོས་པོ་ཡིན་པར་གྲུབ་པར་ཐལ། དེ་འདྲའི་ཐལ་འགྱུར་གྱི་བཀོད་ཚོད་ཀྱི་རྟགས་གྲུབ་པའི་ཕྱིར། རྟགས་ཁས། མ་ཁྱབ་ན་ཁྱབ་པ་ཡོད་པར་ཐལ། དངོས་པོ་ཡིན་པ་དེ་དེ་འདྲའི་ཐལ་འགྱུར་གྱི་བཀོད་ཚོད་ཀྱི་རྟགས་དང༌། སྒྲ་དངོས་པོ་ཡིན་པ་དེ་དེ་འདྲའི་ཐལ་འགྱུར་གྱི་སོང་ཚོད་ཀྱི་རྟགས་ཡིན་པའི་ཕྱིར། དེར་ཐལ། རྟགས་གསལ་རྩོད་གཞི་གསུམ་ཀ་དང་བཅས་པའི་ཐལ་འགྱུར་གང་དང་གང་གི་ཡང་བཀོད་སོང་གི་རྟགས་ངོས་འཛིན་དང་གྲུབ་མ་གྲུབ་སོགས་འདི་དང་རིགས་འདྲ་ཞིང༌། རྩོད་གཞི་མེད་ཅིང་རྟགས་གསལ་གཉིས་ཀ་དང་ལྡན་པའི་ཐལ་འགྱུར་རྣམས་ལ་ཡང་སོང་ཚོད་ཀྱི་རྟགས་མེད་ཀྱང་བཀོད་ཚོད་ཀྱི་རྟགས་ངོས་འཛིན་ཚུལ་དང་གྲུབ་མ་གྲུབ་སོགས་རིགས་འདྲ་བ་ཡིན་པའི་ཕྱིར།

			ཁ་ཅིག་ན་རེ། ཤེས་བྱ་ཆོས་ཅན། ཀ་བ་ཆོས་ཅན། བུམ་པ་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། ཤེས་བྱ་ཆོས་ཅན། ཀ་བ་ཆོས་ཅན། བུམ་པ་ཆོས་ཅན། དངོས་པོ་ཡིན་པར་འདོད་ཅེས་རྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། ཀ་བ་ཆོས་ཅན། བུམ་པ་ཆོས་ཅན། དངོས་པོ་ཡིན་པར་འདོད་ཅེས་རྩི་རིགས་པའི་ཕྱིར། དེར་ཐལ། དེ་འདྲའི་ཐལ་འགྱུར་དེ། ཤེས་བྱས་རྩོད་གཞི། བུམ་པ་ཆོས་ཅན། ཀ་བ་ཆོས་ཅན། དངོས་པོས་གསལ་བ། དངོས་པོས་རྟགས་བྱས་པའི་ཐལ་འགྱུར་ཡིན་པའི་ཕྱིར། དེར་ཐལ། ཆོས་ཅན་གཉིས་ནས་བརྒྱའི་བར་དུ་བརྩེགས་པའི་ཐལ་འགྱུར་གང་དང་གང་བཀོད་ཀྱང༌། ཆོས་ཅན་དང་པོ་དེ་རྩོད་གཞིར་བཞག་ནས། ཆོས་ཅན་ལྷག་མ་གང་ཡོད་གསལ་བ་ལ་སྦྱོར་དགོས་པའི་ཕྱིར།

			ཡང་ཁ་ཅིག་ན་རེ། བུམ་པ་ཆོས་ཅན། ཡོད་པ་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། ཁྱོད་ཡོད་པ་ཡིན་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པའི་ཚེ། བུམ་བ་ཆོས་ཅན། ཡོད་པ་ཆོས་ཅན། ཁྱོད་ཁྱོད་དང་གཅིག་ཡིན་པར་འདོད་ཅེས་རྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་པའི་ཚེ། ཡོད་པ་ཆོས་ཅན། བུམ་པ་བུམ་པ་དང་གཅིག་ཡིན་པར་འདོད་ཅེས་རྩི་རིགས་པའི་ཕྱིར། དེར་ཐལ། དེ་འདྲའི་ཐལ་འགྱུར་དེ་བུམ་པས་རྩོད་གཞི། ཡོད་པ་ཆོས་ཅན། ཁྱོད་ཁྱོད་དང་གཅིག་ཡིན་པས་གསལ་བ། ཁྱོད་ཡོད་པས་རྟགས་བྱས་པའི་ཐལ་འགྱུར་ཡིན་པ་གང་ཞིག །ཁྱོད་ཁྱོད་དང་གཅིག་ཡིན་པར་ཐལ། ཞེས་པའི་ཁྱོད་གཉིས་པོ་དེ་རྩོད་གཞི་བུམ་པ་ལ་སྦྱོར་དགོས་པའི་ཕྱིར།

			ཁ་ཅིག་ན་རེ། ཡོད་པ་ཡིན་པར་ཐལ། དངོས་པོ་ཡིན་པར་ཐལ། མི་རྟག་པ་ཡིན་པར་ཐལ། མི་རྟག་པ་ཡིན་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་བའི་ཚེ། ཡོད་པ་ཡིན་པར་ཐལ། དངོས་པོ་ཡིན་པར་ཐལ། མི་རྟག་པ་ཡིན་པར་འདོད་ཅེས་རྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་བའི་ཚེ། ཡོད་པ་ཡིན་པར་ཐལ། དངོས་པོ་ཡིན་པར་འདོད་ཅེས་རྩི་རིགས་པའི་ཕྱིར། དེར་ཐལ། གསལ་སྤུངས་ཀྱི་ཐལ་འགྱུར་གང་དང་གང་བཀོད་པའི་ཚེ། ཐལ་ངག་གཉིས་དང༌། རྟགས་གཅིག་བྱུང་ན། ཐལ་ངག་གཉིས་གསལ་བ་དང༌། ཐལ་ངག་གསུམ་བྱུང་ན། ཐལ་ངག་གཉིས་གསལ་བ་དང༌། ཐལ་ངག་གཅིག་རྟགས། ཐལ་ངག་བཞི་བྱུང་ན། ཐལ་ངག་གསུམ་གསལ་བ་དང༌། གཅིག་རྟགས། ཐལ་ངག་ལྔ་བྱུང་ན་གསུམ་གསལ་བ་དང༌། གཉིས་རྟགས། མདོར་ན་རྟགས་གསལ་ཆ་བྱུང་ཚེ་མཉམ་པར་བགོ་ཞིང༌། ཆ་མ་བྱུང་ན་གཅིག་ཙམ་གྱིས་གསལ་བ་མང་བར་འཇོག་དགོས་པའི་ཕྱིར། ཡང་རང་རེས། ཤེས་བྱ་ཡིན་པར་ཐལ། དངོས་པོ་ཡིན་ན། གང་དྲན་ཡིན་པས་ཁྱབ། མ་བྱས་པ་ཡིན་པར་ཐལ། དངོས་པོ་ཡིན་ན། ཡོད་མེད་གང་རུང་མ་ཡིན་པས་ཁྱབ་བྱས་པ་ལ་ཁོ་ན་རེ། བུམ་པ་ཆོས་ཅན། གང་དྲན་དྲན་ཡིན་པར་ཐལ། ཤེས་བྱ་ཡིན་པར་ཐལ་དངོས་པོ་ཡིན་པའི་ཕྱིར་ཟེར་ན་འདོད་ལན་ཐེབས་པ་ཡིན་ཏེ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་པའི་ཚེ། གང་དྲན་དྲན་ཡིན་པར་ཐལ་ཤེས་བྱ་ཡིན་པར་འདོད་ཅེས་རྩི་རིགས་པ་གང་ཞིག །གང་དྲན་དྲན་ཡིན་པར་ཐལ། ཤེས་བྱ་ཡིན་པའི་ཕྱིར། དམ་བཅའ་གཉིས་པ་ལ། །ཤེས་བྱ་ཆོས་ཅན། ཡོད་མེད་གང་རུང་མ་ཡིན་པར་ཐལ། མ་བྱས་པ་ཡིན་པར་ཐལ། དངོས་པོ་ཡིན་པའི་ཕྱིར་ཟེར་ན་ཁྱབ་པ་མ་གྲུབ་སྟེ། དེ་འདྲའི་ཐལ་འགྱུར་ལ་ཁྱབ་མེད་ཀྱི་ལན་བཏབ་པའི་ཚེ། དངོས་པོ་ཡིན་ན། ཡོད་མེད་གང་རུང་མ་ཡིན་པར་ཐལ་མ་བྱས་པ་ཡིན་པས་ཁྱབ་པ་མེད་ཅེས་ལན་འདེབས་རིགས་པ་གང་ཞིག །དེ་ལྟར་དུ་ལན་ཐེབས་པའི་ཕྱིར། དང་པོ་མ་གྲུབ་ན། དེར་ཐལ། དེ་འདྲའི་ཐལ་འགྱུར་དེ། ཤེས་བྱས་རྩོད་གཞི། ཡོད་མེད་གང་རུང་མ་ཡིན་པར་ཐལ་མ་བྱས་པས་གསལ་བ། དངོས་པོས་རྟགས་བྱས་པའི་ཐལ་འགྱུར་ཡིན་པའི་ཕྱིར། རྟགས་གཉིས་པ་སླ།

			ཡང་ཁ་ཅིག་ན་རེ། རྣམ་མཁྱེན་ཆོས་ཅན། ཤེས་བྱ་ཡིན་པར་ཐལ། ཡོད་པ་ཡིན་པར་ཐལ། བྱས་པ་ཡིན་པར་ཐལ། བློའི་ཡུལ་དུ་བྱ་རུང་བ་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པའི་ཕྱིར་ཞེས་པའི་ཐལ་འགྱུར་གྱི་རྟགས་གྲུབ་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། ཤེས་བྱ་ཡིན་པར་ཐལ་ཡོད་པ་ཡིན་པར་འདོད་ཅེས་རྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་པའི་ཚེ། རྣམ་མཁྱེན་ཤེས་བྱ་ཡིན་པར་འདོད་ཅེས་རྩི་རིགས་པའི་ཕྱིར། དེར་ཐལ། དེ་འདྲའི་ཐལ་འགྱུར་དེ། རྣམ་མཁྱེན་གྱིས་རྩོད་གཞི། ཤེས་བྱས་གསལ་བ། ཡོད་པ་ཡིན་པར་ཐལ་མན་ཆད་ཀྱིས་རྟགས་བྱས་པའི་ཐལ་འགྱུར་ཡིན་པའི་ཕྱིར།

			ཡང་ཁ་ཅིག་གིས། བུམ་པ་ཆོས་ཅན། དངོས་པོ་ཡིན་པར་ཐལ། ཤེས་བྱ་ཡིན་པར་ཐལ། འདུས་མ་བྱས་ཡིན་པར་ཐལ། བྱས་པ་ཡིན་པར་ཐལ། ཡོད་པ་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་ཐེབས་པའི་ཕྱིར་ཞེས་པའི་ཐལ་འགྱུར་གྱི་རྟགས་གྲུབ་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པའི་ཚེ། དངོས་པོ་ཡིན་པར་ཐལ། ཤེས་བྱ་ཡིན་པར་ཐལ། འདུས་མ་བྱས་ཡིན་པར་འདོད་ཅེས་རྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་པའི་ཚེ། བུམ་པ་དངོས་པོ་ཡིན་པར་འདོད་ཅེས་རྩི་རིགས་པའི་ཕྱིར། དེར་ཐལ། དེ་འདྲའི་ཐལ༌འགྱུར་དེ་བུམ་པས་རྩོད་གཞི། དངོས་པོས་གསལ་བ། ཤེས་བྱ་ཡིན་པར་ཐལ་མན་ཆད་ཀྱིས་རྟགས་བྱས་པའི་ཐལ་འགྱུར་ཡིན་པའི་ཕྱིར། དེར་ཐལ། ཐལ་འགྱུར་དེའི་ཕྱིར་སྒྲ་གསུམ་ཡས་རིམ་གྱིས་གསལ་བ་ཕྱི་མ་གསུམ་མས་རིམ་ནས་སྦུབས་སུ་དྲངས་པ་གང་ཞིག །དེ་ལྟར་སྦུབས་སུ་དྲངས་པའི་ཚེ། དངོས་པོ་དེ་རྩ་བའི་གསལ་བར་ལུས་པའི་ཕྱིར། དེར་ཐལ། གསལ་སྤུངས་དང༌། རྟགས་སྤུངས་ཀྱི་ཐལ་འགྱུར་ཇི་ལྟར་བཀོད་ཀྱང༌། ཕྱིར་སྒྲ་རེ་རེས་གསལ་བ་རེ་རེར་སྦུབས་སུ་འདྲེན་ལ། ཕྱིར་སྒྲ་ཇི་ཙམ་ཡོད་ནའང་རྩ་བའི་གསལ་བ་གཅིག་པོ་དེ་སྦུབས་སུ་འདྲེན་མི་ཐུབ་པ་ཡིན་པའི་ཕྱིར།

			དེས་ན་རང་ལུགས་ལ་ཐལ་འགྱུར་འགོད་ཚུལ་ལ་ལྔ་ཡོད་དེ། རྟགས་ཆོས་དོན་གསུམ་རེ་རེ་བའི་འགོད་ཚུལ། ཆོས་ཅན་དུ་མ་བརྩེགས་པའི་འགོད་ཚུལ། གསལ་སྤུངས་ཀྱི་འགོད་ཚུལ། རྟགས་སྤུངས་ཀྱི་འགོད་ཚུལ། སྦུབས་འཚང་གི་འགོད་ཚུལ་དང་ལྔ་ཡོད་པའི་ཕྱིར། དང་པོའི་མཚན་གཞི་ཡོད་དེ། བུམ་པ་ཆོས་ཅན། མི་རྟག་པ་ཡིན་པར་ཐལ། སྐད་ཅིག་མ་ཡིན་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། གཉིས་པའི་མཚན་གཞི་ཡོད་དེ། བུམ་པ་ཆོས་ཅན། ཀ་བ་ཆོས་ཅན། དངོས་པོ་ཆོས་ཅན། བྱས་པ་ཡིན་པར་ཐལ། མི་རྟག་པ་ཡིན་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། གསུམ་པའི་མཚན་གཞི་ཡོད་དེ། ཤེས་བྱ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པར་ཐལ། དངོས་མེད་ཡིན་པར་ཐལ། དོན་བྱེད་ནུས་སྟོང་ཡིན་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། བཞི་བའི་མཚན་གཞི་ཡོད་དེ། རྣམ་མཁྱེན་ཆོས་ཅན། དངོས་པོ་ཡིན་པར་ཐལ། འདུས་བྱས་ཡིན་པའི་ཕྱིར། དོན་བྱེད་ནུས་པ་ཡིན་པའི་ཕྱིར། སྐད་ཅིག་མ་ཡིན་པའི་ཕྱིར། ཞེས་པའི་ཐལ་འགྱུར་དེ་དེ་ཡིན་པའི་ཕྱིར། ལྔ་པ་སྦུབས་འཚང་གི་ཐལ་འགྱུར་ལ་གཉིས་ཡོད་དེ། ཆོས་ཅན་སྦུབས་འཚང་གི་ཐལ་འགྱུར་དང༌། གསལ་བ་སྦུབས་འཚང་གི་ཐལ་འགྱུར་གཉིས་ཡོད་པའི་ཕྱིར། དང་པོའི་མཚན་གཞི་ཡོད་དེ། བུམ་པ་ཆོས་ཅན། གཟུགས་ཆོས་ཅན། ཤེས་བྱ་ཆོས་ཅན། ཡོད་པ་ཡིན་པར་ཐལ། ཡོད་པ་ཡིན་པའི་ཕྱིར་ཞེས་པའི་ཐལ་འགྱུར་གྱི་རྟགས་གྲུབ་པར་ཐལ། ཚད་མས་དམིགས་པ་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པར་ཡོད་པར་ཐལ། ཚད་མས་དམིགས་པ་ཡིན་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། གཉིས་པའི་མཚན་གཞི་ཡོད་དེ། ཀ་བ་ཆོས་ཅན། མི་རྟག་པ་ཡིན་པར་ཐལ། སྐད་ཅིག་མ་ཡིན་པར་ཐལ། དངོས་པོ་ཡིན་པར་ཐལ། འདུས་བྱས་ཡིན་པའི་ཕྱིར་ཞེས་པའི་ཐལ་འགྱུར་གྱི་རྟགས་གྲུབ་པའི་ཕྱིར། ཞེས་པའི་ཐལ་འགྱུར་ལ་ཁྱབ་པ་ཡོད་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། །





གཉིས་པ་ཞར་བྱུང་ལ་དྲུག་སྒྲའི་རྣམ་གཞག་བཤད་པ་དང༌།


			ཁས་ལེན་སོང་ཚུལ་གྱི་རྣམ་གཞག་བཤད་པ། །དགག་གཞི་དྲིས་འཕངས་ཀྱི་རྣམ་གཞག་བཤད་པའོ། །དང་པོ་ལ། ཁ་ཅིག་ན་རེ། རྣམ་མཁྱེན་ཆོས་ཅན། ཡོད་པར་རྟོགས་པའི་ཚད་མ་ཡིན་པར་ཐལ། དངོས་པོར་རྟོགས་པའི་ཚད་མ་ཡིན་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། རྣམ་མཁྱེན་ཡོད་པར་རྟོགས་པའི་ཚད་མ་ཡིན་པར་འདོད་ཅེས་རྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། རྣམ་མཁྱེན་རྣམ་མཁྱེན་ཡོད་པར་རྟོགས་པའི་ཚད་མ་ཡིན་པར་འདོད་ཅེས་རྩི་རིགས་པའི་ཕྱིར།

			ཡང་ཁ་ཅིག་ན་རེ། རྣམ་མཁྱེན་ཆོས་ཅན། དངོས་པོར་རྟོགས་པའི་ཚད་མ་ཡོད་པར་ཐལ། ཚད་མ་ཡིན་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། རྣམ་མཁྱེན་རྣམ་མཁྱེན་དངོས་པོར་རྟོགས་པའི་ཚད་མ་ཡོད་པར་འདོད་ཅེས་རྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་པའི་ཚེ། རྣམ་མཁྱེན་དངོས་པོར་རྟོགས་པའི་ཚད་མ་ཡོད་པར་འདོད་ཅེས་རྩི་རིགས་པའི་ཕྱིར། དེར་ཐལ། ཡོད་འགོད་དང༌། ཡིན་འགོད་གཉིས་ལ་རྩོད་གཞི་འཕར་མི་འཕར་གྱི་ཁྱད་པར་ཡོད་པའི་ཕྱིར།

			ཡང་ཁ་ཅིག་ན་རེ། རྣམ་མཁྱེན་ཆོས་ཅན། དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་ཐལ། དངོས་པོར་རྟོགས་པའི་ཚད་མ་ཡིན་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པའི་ཚེ། རྣམ་མཁྱེན་རྣམ་མཁྱེན་དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་འདོད་ཅེས་རྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་པའི་ཚེ། རྣམ་མཁྱེན་དེ། རྣམ་མཁྱེན་རྣམ་མཁྱེན་དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་འདོད་ཅེས་རྩི་རིགས་པའི་ཕྱིར། དེར་ཐལ། རྣམ་མཁྱེན་ཆོས་ཅན། དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་ཐལ། དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པའི་ཕྱིར། ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པའི་ཚེ། རྣམ་མཁྱེན་དེ། རྣམ་མཁྱེན་རྣམ་མཁྱེན་རྣམ་མཁྱེན་དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་འདོད་ཅེས་རྩི་རིགས་པའི་ཕྱིར། དེར་ཐལ། རྣམ་མཁྱེན་གྱིས་རྩོད་གཞི་བྱས་ནས། དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་འགོད་བྱས་ཏེ། བཞི་བརྩེགས་ན། རྣམ་མཁྱེན་ལྔ་འཕར་དགོས་ལ། ལྔ་བརྩེགས་ན་རྣམ་མཁྱེན་དྲུག་འཕར་དགོས་པ་སོགས་རིགས་འགྲེ་བར་བྱ་བ་ཡིན་པའི་ཕྱིར།

			ཡང་ཁ་ཅིག་ན་རེ། རྣམ་མཁྱེན་ཆོས་ཅན། དངོས་པོར་རྟོགས་པའི་ཚད་མ་ཡོད་པར་རྟོགས་པའི་ཚད་མ་རྟག་པར་རྟོགས་པའི་ཚད་མ་ཡིན་པར་ཐལ། ཚད་མ་ཡིན་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པའི་ཚེ། རྣམ་མཁྱེན་དེ་རྣམ་མཁྱེན་རྣམ་མཁྱེན་རྣམ་མཁྱེན་དངོས་པོར་རྟོགས་པའི་ཚད་མ་ཡོད་པར་རྟོགས་པའི་ཚད་མ་རྟག་པར་རྟོགས་པའི་ཚད་མ་ཡིན་པར་འདོད་ཅེས་རྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། རྣམ་མཁྱེན་རྣམ་མཁྱེན་དངོས་པོར་རྟོགས་པའི་ཚད་མ་ཡོད་པར་རྟོགས་པའི་ཚད་མ་རྟག་པར་རྟོགས་པའི་ཚད་མ་ཡིན་པར་འདོད་ཅེས་རྩི་རིགས་པའི་ཕྱིར། དེར་ཐལ། རྣམ་མཁྱེན་གྱིས་རྩོད་གཞི་བྱས་ནས་དངོས་པོར་རྟོགས་པའི་ཚད་མ་ཡོད་པར་རྟོགས་པའི་ཚད་མ་རྟག་པར་རྟོགས་པའི་ཚད་མ་ཅི་ཙམ་བརྩེགས་ནས་ཡིན་འགོད་བྱས་ཀྱང༌། རྣམ་མཁྱེན་གཉིས་ལས་འཕར་མི་ནུས་པ་ཡིན་པའི་ཕྱིར།





གཉིས་པ་ཁས་ལེན་སོང་ཚུལ་གྱི་རྣམ་གཞག་བཤད་པ་ལ།


			ཁོ་ན་རེ། རྟག་དངོས་གང་རུང་ཡིན་པར་ཐལ། གཞི་གྲུབ་པའི་ཕྱིར་ཟེར་ན། འདོད་བྱས་པ་ལ། རྟག་པ་ཡིན་པར་ཐལ། རྟག་དངོས་གང་རུང་གང་ཞིག །དངོས་པོ་མ་ཡིན་པའི་ཕྱིར། ཕྱི་མ་མ་གྲུབ་ན། འོ་ན། རང་རྒྱུ་ལས་སྐྱེས་པ་ཡིན་པར་ཐལ། དངོས་པོ་ཡིན་པའི་ཕྱིར། རྟགས་ཁས། འདོད་ན། ཁྱོད་ཀྱི་རྒྱུ་ཡོད་པར་ཐལ། ཁྱོད་རང་རྒྱུ་ལས་སྐྱེས་པ་ཡིན་པའི་ཕྱིར། འདོད་ན། ཁྱོད་ཁྱོད་ཀྱི་རྒྱུ་ལ་དེ་བྱུང་འབྲེལ་ཡིན་པར་ཐལ། ཁྱོད་ཁྱོད་ཀྱི་རྒྱུ་ལ་འབྲེལ་བ་གང་ཞིག །ཁྱོད་ཁྱོད་ཀྱི་རྒྱུ་ལ་བདག་གཅིག་འབྲེལ་མ་ཡིན་པའི་ཕྱིར། འདོད་ན། ཁྱོད་ཀྱི་རྒྱུ་མེད་ན་ཁྱོད་མེད་དགོས་པར་ཐལ། ཁྱོད་ཁྱོད་ཀྱི་རྒྱུ་ལ་དེ་བྱུང་འབྲེལ་ཡིན་པའི་ཕྱིར། འདོད་ན། རྟག་པ་ཆོས་ཅན། ཁྱོད་མེད་པར་ཐལ། ཁྱོད་ཀྱི་རྒྱུ་མེད་པའི་ཕྱིར། ཟེར་ན། རྩ་བར་འདོད་པ་ཡིན་ནོ། །

			ཁ་ཅིག་ན་རེ། མེད་པ་ཡིན་ན། ཁྱོད་ཡིན་པར་གྱུར་པའི་རྟག་པ་མ22་ཡིན་པས་ཁྱབ་ཟེར་ན། རྟག་པ་ཁོ་ན་ཆོས་ཅན། དེར་ཐལ། དེའི་ཕྱིར། མ་གྲུབ་ན། རྟག་པ་ཁོ་ན་མེད་པར་ཐལ། དངོས་པོ་གཞི་གྲུབ་པའི་ཕྱིར། རྩ་བར་འདོད་ན། རྟག་པ་ཁོ་ན་ཡིན་པར་གྱུར་པའི་རྟག་པ་ཡིན་པར་ཐལ། རྟག་པ་ཡིན་པའི་ཕྱིར།

			ཁ་ཅིག་ན་རེ། ཡོད་མེད་གཉིས་ཀྱི་ནང་ནས་མེད་པ་ཡིན་ཟེར་ན། དེ་མི་འཐད་པར་ཐལ། ཡོད་མེད་གཉིས་ཀྱི་ནང་ནས་ཡོད་པ་ཡིན་པའི་ཕྱིར། དེར་ཐལ། ཡོད་པ་ཡིན་པའི་ཕྱིར། དེར་ཐལ། རྟག་པ་ཡིན་པའི་ཕྱིར། ཡང་ཁ་ཅིག་ན་རེ། ཡིན་མིན་གཉིས་ཀྱི་ནང་ནས་མ་ཡིན་པ་ཡིན་ཟེར་ན། དེ་མི་འཐད་པར་ཐལ། ཡིན་མིན་གཉིས་ཀྱི་ནང་ནས་ཡིན་པ་ཡིན་པའི་ཕྱིར། དེར་ཐལ། ཡིན་པ་ཡིན་པའི་ཕྱིར། དེར་ཐལ། སྤྱིར་གང་ཡིན་དྲིས་པ་ན་ཡོད་པ་ཡིན་ཅེས་ལན་འདེབས་དགོས་པའི་ཕྱིར།

			བྱས་པ་ལ་ཁོ་ན་རེ། མ་ཡིན་པ་ཡིན་པར་ཐལ། གང་མིན་ཅེས་དྲིས་ན་མེད་པ་མིན་ཅེས་ལན་འདེབས་དགོས་པའི་ཕྱིར་ཟེར་ན་སྐྱོན་མེད་དེ། མེད་པ་མིན་བྱས་པས་ཡོད་པ་ཡིན་པར་ཁས་བླངས་སོང་བ་ཡིན་པའི་ཕྱིར།

			ཡང་ཁ་ཅིག་ན་རེ། ཐ་དད་དང་ཐ་མི་དད་གཉིས་ཀྱི་ནང་ནས་ཐ་དད་ཡིན་ཟེར་ན། དེ་མི་འཐད་པར་ཐལ། ཐ་དད་དང་ཐ་མི་དད་གཉིས་ཀྱི་ནང་ནས་ཐ་མི་དད་ཡིན་པའི་ཕྱིར། དེར་ཐལ། གཅིག་དང་དུ་མ་གཉིས་ཀྱི་ནང་ནས་གཅིག་ཡིན་པའི་ཕྱིར། དེར་ཐལ། གཅིག་ཡིན་པའི་ཕྱིར། དེས་ན་རང་ལུགས་ལ་རྟག་དངོས་གཉིས་ཀྱི་ནང་ནས་རྟག་པ་དང༌། ཡོད་མེད་གཉིས་ཀྱི་ནང་ནས་ཡོད་པ་ཡིན། ཡིན་མིན་གཉིས་ཀྱི་ནང་ནས་ཡིན་པ་ཡིན། ཐ་དད་དང་ཐ་མི་དད་གཉིས་ཀྱི་ནང་ནས་ཐ་མི་དད་ཡིན། སྤྱི་བྱེ་བྲག་གཉིས་ཀྱི་ནང་ནས་བྱེ་བྲག་ཡིན། ཤེས་བྱ་ཡིན་པར་ཁས་བླངས་པས་སྤྱིར་ཤེས་བྱ་ཡིན་པར་ཁས་བླངས་པར་སོང༌། ཤེས་བྱ་མ་ཡིན་པར་ཁས་བླངས་པས་སྤྱིར་ཤེས་བྱ་མ་ཡིན་པར་ཁས་བླངས་པར་སོང༌། ཤེས་བྱ་ཡིན་པ་དང་ཡིན་པ་གཉིས་ཀར་ཁས་བླངས་པས། སྤྱིར་ཤེས་བྱ་དེ་ཡིན་པ་དང༌། ཤེས་བྱ་ཡིན་པ་གཉིས་ཀ་ཡིན་པར་ཁས་བླངས་པར་སོང༌། དེ་བཞིན་དུ་ཤེས་བྱ་མིན་པ་དང༌། མིན་པ་གཉིས་ཀ་ཡིན་པར་ཁས་བླངས་པ་སོགས་རིགས་འགྲོས་ཀྱིས་ཤེས་པར་བྱའོ། །





གསུམ་པ་དགག་གཞི་དང་དྲིས་འཕངས་ཀྱི་རྣམ་གཞག་བཤད་པ་ལ།


			དགག་གཞིའི་རྣམ་གཞག་བཤད་པ་དང༌། དྲིས་འཕངས་ཀྱི་རྣམ་གཞག་བཤད་པ་གཉིས། དང་པོ་ནི། ཁ་ཅིག་ན་རེ། ཀ་བའི་དགག་གཞི་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། ཁྱོད་ཡོད་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། ཀ་བའི་དགག་གཞི་ཀ་བའི་དགག་གཞི་དང་གཅིག་ཡིན་པར་འདོད་ཅེས་རྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། ཀ་བའི་དགག་གཞི་ཆོས་ཅན་གྱི་སྟེང་དུ་ཀ་བའི་དགག་གཞི། ཀ་བའི་དགག་གཞི་ཆོས་ཅན་གྱི་སྟེང་དུ་ཀ་བའི་དགག་གཞི་དང་གཅིག་ཡིན་པར་འདོད་ཅེས་རྩི་རིགས་པའི་ཕྱིར། དེར་ཐལ། ཀ་བའི་དགག་གཞི་ཆོས་ཅན། ཀ་བའི་དགག་གཞི་ཡིན་པར་ཐལ། ཁྱོད་ཡོད་པ་གང་ཞིག །ཀ་བ་མེད་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། ཀ་བའི་དགག་གཞི་ཆོས་ཅན་གྱི་སྟེང་དུ་ཀ་བའི་དགག་གཞི། ཀ་བའི་དགག་གཞི་ཆོས་ཅན་གྱི་སྟེང་དུ་ཀ་བའི་དགག་གཞི་ཡིན་པར་འདོད་ཅེས་རྩི་རིགས་པའི་ཕྱིར། དེར་ཐལ། ཀ་བའི་དགག་གཞི་ཆོས་ཅན། ཀ་བ་མེད་པར་ཐལ། ཀ་བའི་དགག་གཞི་ཡིན་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། ཀ་བའི་དགག་གཞི་ཆོས་ཅན་གྱི་སྟེང་དུ་ཀ་བ། ཀ་བའི་དགག་གཞི་ཆོས་ཅན་གྱི་སྟེང་དུ་མེད་པར་འདོད་ཅེས་རྩི་རིགས་པའི་ཕྱིར། དེར་ཐལ། ཀ་བ་ཚད་མས་མ་དམིགས་པའི་ས་ཕྱོགས་ཆོས་ཅན། བྱས་པ་ཡིན་པར་ཐལ། སྐྱེས་པ་ཡིན་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། ཀ་བ་ཚད་མས་མ་དམིགས་པའི་ས་ཕྱོགས་ཆོས་ཅན་གྱི་སྟེང་དུ་ཀ་བ་ཚད་མས་མ་དམིགས་པའི་ས་ཕྱོགས། ཀ་བ་ཚད་མས་མ་དམིགས་པའི་ས་ཕྱོགས་ཆོས་ཅན་གྱི་སྟེང་དུ་བྱས་པ་ཡིན་པར་འདོད་ཅེས་རྩི་རིགས་པའི་ཕྱིར། དེས་རྟགས་ལ་རིགས་འགྲེ་ཞིང་དགག་གཞི་ཆོས་ཅན་དུ་བྱས་ཀྱང་དྲུག་སྒྲ་མེད་པའི་ཐལ་འགྱུར་རྣམས་ཀྱི་རྟགས་གསལ་ལ་ལན་འདེབས་ཚུལ་ཤེས་པར་བྱའོ། །

			ཁ་ཅིག་ན་རེ། སྒྲའི་དགག་གཞི་ཆོས་ཅན། དངོས་པོར་རྟོགས་པའི་ཚད་མའི་དགག་གཞི་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། སྒྲའི་དགག་གཞི་ཆོས་ཅན་གྱི་སྟེང་དུ་སྒྲའི་དགག་གཞི། སྒྲའི་དགག་གཞི་ཆོས་ཅན་གྱི་སྟེང་དུ་དངོས་པོར་རྟོགས་པའི་ཚད་མའི་དགག་གཞི་ཡིན་པར་འདོད་ཅེས་རྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། སྒྲའི་དགག་གཞི་ཆོས་ཅན་གྱི་སྟེང་དུ་སྒྲའི་དགག་གཞི། སྒྲའི་དགག་གཞི་ཆོས་ཅན་གྱི་སྟེང་དུ་སྒྲའི་དགག་གཞི། སྒྲའི་དགག་གཞི་ཆོས་ཅན་གྱི་སྟེང་དུ་དངོས་པོར་རྟོགས་པའི་ཚད་མའི་དགག་གཞི་ཡིན་པར་འདོད་ཅེས་རྩི་རིགས་པའི་ཕྱིར། ཡང་ཁ་ཅིག་ན་རེ། སྒྲའི་དགག་གཞི་ཆོས་ཅན། ཡོད་པ་དངོས་པོར་རྟོགས་པའི་ཚད་མའི་དགག་གཞི་ཡིན་པར་ཐལ། ཁྱོད་ཡོད་པ་གང་ཞིག །ཡོད་པ་དངོས་པོར་རྟོགས་པའི་ཚད་མ་མེད་པའི་ཕྱིར། ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། སྒྲའི་དགག་གཞི་ཆོས་ཅན་གྱི་སྟེང་དུ་སྒྲའི་དགག་གཞི། སྒྲའི་དགག་གཞི་ཆོས་ཅན་གྱི་སྟེང་དུ་ཡོད་པ། སྒྲའི་དགག་གཞི་ཆོས་ཅན་གྱི་སྟེང་དུ་ཡོད་པ་དངོས་པོར་རྟོགས་པའི་ཚད་མའི་དགག་གཞི་ཡིན་པར་འདོད་ཅེས་རྩི་རིགས་ཟེར་ན། དེ་མི་འཐད་པར་ཐལ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། སྒྲའི་དགག་གཞི་ཆོས་ཅན་གྱི་སྟེང་དུ་སྒྲའི་དགག་གཞི། སྒྲའི་དགག་གཞི་ཆོས་ཅན་གྱི་སྟེང་དུ་ཡོད་པ་དངོས་པོར་རྟོགས་པའི་ཚད་མའི་དགག་གཞི་ཡིན་པར་འདོད་ཅེས་རྩི་རིགས་པའི་ཕྱིར།

			ཡང་ཁ་ཅིག་ན་རེ། བུམ་པའི་དགག་གཞི་ཆོས་ཅན་གྱི་སྟེང་དུ་ཡོད་པ་ཆོས་ཅན། བུམ་པའི་དགག་གཞི་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། བུམ་པའི་དགག་གཞི་ཆོས་ཅན་གྱི་སྟེང་དུ་ཡོད་པ། བུམ་པའི་དགག་གཞི་ཆོས་ཅན་གྱི་སྟེང་དུ་ཡོད་པ་ཆོས་ཅན་གྱི་སྟེང་དུ་བུམ་པའི་དགག་གཞི་ཡིན་པར་འདོད་ཅེས་རྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། བུམ་པའི་དགག་གཞི་ཆོས་ཅན་གྱི་སྟེང་དུ་ཡོད་པ་ཆོས་ཅན་གྱི་སྟེང་དུ་བུམ་པའི་དགག་གཞི་ཆོས་ཅན་གྱི་སྟེང་དུ་ཡོད་པ། བུམ་པའི་དགག་གཞི་ཆོས་ཅན་གྱི་སྟེང་དུ་ཡོད་པ་ཆོས་ཅན་གྱི་སྟེང་དུ་བུམ་པའི་དགག་གཞི་ཡིན་པར་འདོད་ཅེས་རྩི་རིགས་པའི་ཕྱིར། དེས་བུམ་པའི་དགག་གཞི་ཆོས་ཅན་གྱི་སྟེང་དུ་ཤེས་བྱའི་རིགས་གང་བརྩེགས་ཀྱང་རྩི་ཚུལ་ཤེས་པར་བྱའོ། །འདི་སྐོར་ལ་འགོད་རྒྱུ་མང་དུ་འདུག་ཀྱང་ཚིག་གི་སྤྲོས་པ་ཆེ་དོགས་ནས་དེ་ཙམ་ལས་མ་བཀོད་དོ། །





གཉིས་པ་དྲིས་འཕངས་ཀྱི་རྣམ་གཞག་བཤད་པ་ནི།


			རང་རེས། བུམ་པའི་དགག་གཞི་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། གཞི་གྲུབ་པའི་ཕྱིར། ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི་དང་གཅིག་ཡིན་པར་འདོད་ཅེས་རྩི་རིགས་བྱས་པ་ལ་ཁོ་ན་རེ། བུམ་པའི་དགག་གཞི་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། གཞི་གྲུབ་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི་དང་གཅིག་ཡིན་པར་འདོད་ཅེས་རྩི་མི་རིགས་པར་ཐལ། བདག་མེད་ཡིན་པའི་ཕྱིར་ཟེར་ན། འདོད་བྱས་པ་ལ། དངོས་འགལ་དུ་འགྲོ་ཟེར་ན་མི་འགྲོ་སྟེ། སྔར་དྲིས་པའི་ཚེ་ན་དེ་ལྟར་ཡིན་ཀྱང་འདོད་ལན་བཏབ་པས། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི་དང་གཅིག་ཡིན་པར་ཐལ། བུམ་པའི་དགག་གཞི་ཆོས་ཅན་གྱི་སྟེང་དུ་གཞི་གྲུབ་པའི་ཕྱིར་ཞེས་པའི་ཐལ་འགྱུར་གྱི་གསལ་བ་ལ་འདོད་ལན་བཏབ་པས། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི་དང་གཅིག་ཡིན་པར་འདོད་ཅེས་རྩི་མི་རིགས་པར་འདོད་ཅེས་རྩི་རིགས་ཤིང༌། དེ་ལྟར་བརྩིས་པས་དངོས་འགལ་དུ་མི་འགྲོ་བ་ཡིན་པའི་ཕྱིར། མདོར་ན་དྲིས་འཕངས་ཀྱི་ཁྱད་པར་ནི། བུམ་པ་ཆོས་ཅན། རྟག་པ་ཡིན་པར་ཐལ་ཞེས་དྲིས་ན། བུམ་པ་ཆོས་ཅན། རྟག་པ་ཡིན་པར་འདོད་ཅེས་རྩི་རིགས་ཤིང་འདོད་ལན་ཀྱང་ཐེབས་ལ། བུམ་པ་ཆོས་ཅན། རྟག་པ་ཡིན་པར་ཐལ་ཞེས་འཕངས་ན་བུམ་པ་རྟག་པ་ཡིན་པར་འདོད་ཅེས་རྩི་དགོས་པས། འདོད་ལན་མི་ཐེབས་པ་ཡིན་ནོ། །དྲིས་འཕངས་ཀྱི་ཁྱད་པར་ཙམ་ནི་དེ་ལྟར་ཡིན་ཞིང་གཞན་འདི་སྐོར་རིགས་པའི་འབྱུང་གནས་སྟག་ཚང་རྭ་བ་སྟོད་པའི་བསྡུས་གྲྭ་སོགས་ན་རྒྱས་པར་འདུག་པས་དེ་ཙམ་ལས་མ་བྲིས་སོ། །





གཉིས་པ་ཐལ་འགྱུར་ཆེ་བའི་རྣམ་གཞག་བཤད་པ་ལ་གཉིས།


			དངོས་དང༌། ཞར་ལ་རྒོལ་ཕྱི་རྒོལ་དཔང་པོ་གསུམ་གྱི་རྣམ་གཞག་བཤད་པའོ། །དང་པོ་ལ། དགག་བཞག་སྤོང་གསུམ་ལས། དང་པོ་ནི། ཁ་ཅིག་ན་རེ། ལན་གྱིས་ལྡོག་པར་མི་ནུས་པའི་ཐལ་ངག་དེ། ཐལ་འགྱུར་ཡང་དག་གི་མཚན་ཉིད་ཡིན་ཟེར་ན། སྒྲ་ཆོས་ཅན། མ་བྱས་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ལན་གྱིས་ལྡོག་པར་མི་ནུས་པའི་ཐལ་ངག་ཡིན་པར་ཐལ། ཐལ་འགྱུར་ཡང་དག་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཐལ་འགྱུར་ཡང་དག་ཡིན་པར་ཐལ། རང་རྒྱུད་འཕེན་པའི་ཐལ་འགྱུར་ཡང་དག་ཡིན་པའི་ཕྱིར། དེར་ཐལ། ཚུལ་གསུམ་འཕེན་ནུས་ཀྱི་ཐལ་འགྱུར་ཡང་དག་ཡིན་པའི་ཕྱིར། དེར་ཐལ། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། ཞེས་པའི་སྦྱོར་བ་ཡང་དག་འཕེན་ནུས་ཀྱི་ཐལ་འགྱུར་ཡང་དག་ཡིན་པའི་ཕྱིར། རྩ་བར་འདོད་ན། དེ་འདྲའི་ཐལ་འགྱུར་ཆོས་ཅན། ལན་གྱིས་ཟློག་པར་མི་ནུས་པའི་ཐལ་ངག་མ་ཡིན་པར་ཐལ། ལན་གྱིས་ཟློག་པར་ནུས་པའི་ཐལ་ངག་ཡིན་པའི་ཕྱིར། དེར་ཐལ། ལན་བཏབ་ན་ལན་དོན་མཐུན་ཐེབས་པའི་ཐལ་ངག་ཡིན་པའི་ཕྱིར། དེར་ཐལ། དེ་འདྲའི་ཐལ་འགྱུར་གྱི་རྟགས་ལ་རྟགས་མ་གྲུབ་ཀྱི་ལན་དོན་མཐུན་ཐེབས་པའི་ཕྱིར། དེར་ཐལ། དེ་འདྲའི་ཐལ་འགྱུར་གྱི་རྟགས་ལ་རྟགས་མ་གྲུབ་ཀྱི་ལན་བཏབ་པའི་ཚེ་སྒྲ་རྟག་པ་ཡིན་པ་རྟགས་མ་གྲུབ་ཅེས་ལན་འདེབས་རིགས་པ་གང་ཞིག །སྒྲ་རྟག་པ་མ་ཡིན་པའི་ཕྱིར།

			ཁ་ཅིག་ན་རེ། རང་ཉིད་ཀྱིས་འཕངས་པའི་རང་རྒྱུད་ཀྱི་རྟགས་ཡང་དག་ཡོད་པ། ཐལ་འགྱུར་ཡང་དག་གི་མཚན་ཉིད་ཡིན་ཟེར་ན། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཐལ་འགྱུར་ཡང་དག་ཡིན་པར་ཐལ། རང་རྒྱུད་མི་འཕེན་པའི་ཐལ་འགྱུར་ཡང་དག་ཡིན་པའི་ཕྱིར། རྩ་བར་འདོད་ན། དེ་འདྲའི་ཐལ་འགྱུར་ཆོས་ཅན། རང་རྒྱུད་འཕེན་པའི་ཐལ་འགྱུར་ཡང་དག་ཡིན་པར་ཐལ། ཁྱོད་རང་ཉིད་ཀྱིས་འཕངས་པའི་རང་རྒྱུད་ཀྱི་རྟགས་ཡང་དག་ཡོད་པའི་ཐལ་འགྱུར་ཡིན་པའི་ཕྱིར། རྟགས་ཁས། འདོད་མི་ནུས་ཏེ། ཁྱོད་ཚུལ་གསུམ་འཕེན་མི་ནུས་པའི་ཐལ་ངག་རྣམ་དག་ཡིན་པའི་ཕྱིར།

			ཁ་ཅིག་ན་རེ། རྟགས་གསལ་གང་རུང་བཀོད་པའི་ངག་ཡིན་ན། ཐལ་འགྱུར་ཡང་དག་ཡིན་པས་ཁྱབ་ཟེར་ན། སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་པའི་སྦྱོར་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་འདྲའི་རྟགས་སྦྱོར་ཆོས་ཅན། རྟགས་གསལ་གང་རུང་བཀོད་པའི་ངག་ཡིན་པར་ཐལ། བྱས་པ་རྟགས་སུ་བཀོད་པའི་ངག་ཡིན་པའི་ཕྱིར། དེར་ཐལ། བྱས་པ་རྟགས་སུ་བཀོད་པའི་རྟགས་སྦྱོར་རྣམ་དག་ཡིན་པའི་ཕྱིར། རྩ་བར་འདོད་མི་ནུས་ཏེ། རྟགས་སྦྱོར་དང་ཐལ་འགྱུར་ཡང་དག་གི་གཞི་མཐུན་མི་སྲིད་པ་ཡིན་པའི་ཕྱིར།

			ཁ་ཅིག་ན་རེ། ཕ་རོལ་པོ་ལ་མི་འདོད་པའི་ཐལ་བ་སྟོན་པའི་ངག་ཡིན་ན། ཐལ་འགྱུར་ཡང་དག་ཡིན་པས་ཁྱབ་ཟེར་ན། བསྟན་བཅོས་ཚད་མ་རྣམ་འགྲེལ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། ཕ་རོལ་པོ་ལ་མི་འདོད་པའི་ཐལ་བ་སྟོན་པའི་ངག་ཡིན་པར་ཐལ། ཁྱོད་ཀྱི་བསྟན་དོན་དུ་གྱུར་པའི་ཕ་རོལ་པོས་མི་འདོད་པའི་ཐལ་ངག་རྣམ་དག་ཡོད་པའི་ཕྱིར། དེར་ཐལ། ཁྱོད་ཀྱི་བསྟན་དོན་དུ་གྱུར་པའི་སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་ཡོད་པའི་ཕྱིར། རྩ་བར་འདོད་ན། བསྟན་བཅོས་ཚད་མ་རྣམ་འགྲེལ་ཆོས་ཅན། རྟགས་གསལ་རྩོད་གཞི་གསུམ་ཀ་དང་ལྡན་པར་ཐལ། ཐལ་འགྱུར་ཡང་དག་ཡིན་པའི་ཕྱིར། འདོད་མི་ནུས་ཏེ། ཁྱོད་ཀྱི་རྟགས་གསལ་རྩོད་གཞི་གསུམ་ཀ་ངོས་འཛིན་རྒྱུ་མེད་པའི་ཕྱིར།

			ཁ་ཅིག་ན་རེ། ཐལ་འགྱུར་ཡང་དག་ཡིན་ན། སྒྲུབ་བྱེད་མི་འཕེན་པའི་ཐལ་འགྱུར་ཡང་དག་ཡིན་པས་ཁྱབ་ཟེར་ན། སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར། ཞེས་པའི་ཐལ་འགྱུར་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཐལ་འགྱུར་ཡང་དག་ཡིན་པར་ཐལ། རང་གི་ཆོས་ལོག་རང་གི་ཤེས་འདོད་ཆོས་ཅན་གྱི་སྟེང་དུ་རང་གི་རྟགས་ལོག་སྒྲུབ་པ་ལ་ཚུལ་གསུམ་འཕེན་པའི་ཐལ་ངག་རྣམ་དག་ཡིན་པའི་ཕྱིར། དེར་ཐལ། རང་གི་ཆོས་ལོག་བྱས་པའི་རྟགས་ཀྱིས་རང་གི་ཤེས་འདོད་ཆོས་ཅན་སྒྲའི་སྟེང་དུ་རང་གི་རྟགས་ལོག་མི་རྟག་པ་སྒྲུབ་པ་ལ་ཚུལ་གསུམ་འཕེན་པའི་ཐལ་འགྱུར་ཡང་དག་ཡིན་པའི་ཕྱིར། དེར་ཐལ། སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་པའི་སྦྱོར་བ་འདི། དེ་འདྲའི་ཐལ་འགྱུར་གྱི་ཆོས་ལོག་བྱས་པའི་རྟགས་ཀྱིས། དེ་འདྲའི་ཐལ་འགྱུར་གྱི་ཤེས་འདོད་ཆོས་ཅན་སྒྲའི་སྟེང་དུ། དེ་འདྲའི་ཐལ་འགྱུར་གྱི་རྟགས་ལོག་མི་རྟག་པ་སྒྲུབ་པའི་སྦྱོར་བ་ཡང་དག་ཡིན་པའི་ཕྱིར།

			གཉིས་པ་རང་ལུགས་ལ། ཐལ་འགྱུར་ལ་མཚན་ཉིད། དབྱེ་བ། རྟགས་ཆོས་དོན་གསུམ་ངོས་བཟུང་བ། ལན་གདབ་པའི་ཚུལ་བཤད་པ་དང་བཞི། དང་པོ་ཐལ་འགྱུར་གྱི་མཚན་ཉིད་ཡོད་དེ། ཐལ་འགྱུར་དུ་བཀོད་པ་དེ་དེ་ཡིན་པའི་ཕྱིར། དེ་ལ་དབྱེ་ན་དུ་མར་དབྱེར་ཡོད་དེ། ཐལ་འགྱུར་ཡང་དག་དང་ལྟར་སྣང་གཉིས་སུ་དབྱེ་བ། བཀོད་ཚོད་ཀྱི་སྒོ་ནས་བཞིར་དབྱེ་བ་རྣམས་སུ་ཡོད་པའི་ཕྱིར། ཐལ་འགྱུར་ཡང་དག་གི་མཚན་ཉིད་ཡོད་དེ། རང་ཉིད་ཐལ་འགྱུར་ཡང་དག་ཏུ་སོང་བའི་རྒོལ་བ་ཡོད་པ་ཡང་ཡིན། རང་ཉིད་ཐལ་འགྱུར་ཡང་དག་ཏུ་སོང་པའི་རྒོལ་བས། རང་ཉིད་ལ་ལན་དོན་མཐུན་མི་ཐེབས་པ་ཡང་ཡིན་པའི་གཞི་མཐུན་པར་གྱུར་པའི་ཐལ་ངག་རྣམ་དག་ཏུ་དམིགས་པ་དེ་དེ་ཡིན་པའི་ཕྱིར། དབྱེ་ན་གཉིས་ཡོད་དེ། སྒྲུབ་བྱེད་འཕེན་པའི་ཐལ་འགྱུར་ཡང་དག་དང༌། སྒྲུབ་བྱེད་མི་འཕེན་པའི་ཐལ་འགྱུར་ཡང་དག་གཉིས་ཡོད་པའི་ཕྱིར། སྒྲུབ་བྱེད་འཕེན་པའི་ཐལ་འགྱུར་ཡང་དག་གི་མཚན་ཉིད་ཡོད་དེ། ཐལ་འགྱུར་ཡང་དག་གང་ཞིག །བཟློག་དོན་ཚུལ་གསུམ་ཚང་བ་དེ་དེ་ཡིན་པའི་ཕྱིར།

			སྒྲུབ་བྱེད་འཕེན་པའི་ཐལ་འགྱུར་ཡང་དག་ཡིན་ན། རང་ཉིད་ཀྱི་སོང་ཚོད་ཀྱི་རྟགས་རང་འགོད་པ་སྐབས་སུ་བབ་པའི་ཕྱི་རྒོལ་ཡང་དག་གིས་ཁས་བླངས་ཤིང༌། ཚད་མས་མ་གྲུབ་པ་དང༌། ཁྱབ་པ་ཚད་མས་གྲུབ་ཅིང༌། དམ་བཅའ་ལ་ཚད་མས་བསལ་བ་ཞུགས་པ་གཅིག་དགོས་ཏེ། སྒྲུབ་བྱེད་འཕེན་པའི་ཐལ་འགྱུར་ཡང་དག་གང་དང་གང་གི་སོང་ཚོད་ཀྱི་རྟགས་ཚད་མས་གྲུབ་ན། དེས་འཕངས་པའི་སྦྱོར་བ་ཡང་དག་གི་དམ་བཅའ་ལ་ཚད་མས་བསལ་བ་འབབ་ཅིང༌། ཁྱབ་པ་ཚད་མས་མ་གྲུབ་ན། དེས་འཕངས་བའི་སྦྱོར་བ་ཡང་དག་གི་ལྡོག་ཁྱབ་མི་འགྲུབ་ལ། དམ་བཅའ་ལ་ཚད་མས་བསལ་བ་མ་ཞུགས་ན། དེས་འཕངས་པའི་སྦྱོར་པའི་ཕྱོགས་ཆོས་མི་འགྲུབ་པའི་ཕྱིར། སྒྲུབ་བྱེད་འཕེན་པ་འམ་རང་རྒྱུད་འཕེན་པའི་ཐལ་འགྱུར་ཡང་དག་ལ་དབྱེ་ན་གཉིས་ཡོད་དེ། ལྡོག་པ་རང་རིགས་འཕེན་པའི་ཐལ་འགྱུར་ཡང་དག་དང༌། ལྡོག་པ་གཞན་རིགས་འཕེན་པའི་ཐལ་འགྱུར་ཡང་དག་གཉིས་ཡོད་པའི་ཕྱིར། དང་པོ་ལྡོག་པ་རང་རིགས་འཕེན་པའི་ཐལ་འགྱུར་ཡང་དག་གི་མཚན་ཉིད་ཡོད་དེ། ཐལ་འགྱུར་ཡང་དག་གང་ཞིག །ལྡོག་པ་རང་རྒྱུད་རང་དང་རིགས་གཅིག་པ་འཕེན་པ་དེ་དེ་ཡིན་པའི་ཕྱིར། དེ་ལ་དབྱེ་ན་བཞི་ཡོད་དེ། རང་བཞིན་དང་འགལ་བའི་རང་བཞིན་དམིགས་པའི་རང་རྒྱུད་འཕེན་པའི་རང་བཞིན་དང་འགལ་པའི་རང་བཞིན་དམིགས་པའི་ཐལ་འགྱུར། རྒྱུ་དང་འགལ་བའི་འབྲས་བུ་དམིགས་པའི་རང་རྒྱུད་འཕེན་པའི་རྒྱུ་དང་འགལ་པའི་འབྲས་བུ་དམིགས་པའི་ཐལ་འགྱུར། ཁྱབ་བྱེད་དང་འགལ་བའི་ཁྱབ་བྱ་དམིགས་པའི་རང་རྒྱུད་འཕེན་པའི་ཁྱབ་བྱེད་དང་འགལ་བའི་ཁྱབ་བྱ་དམིགས་པའི་ཐལ་འགྱུར། འགལ་ཁྱབ་དམིགས་པའི་རང་རྒྱུད་འཕེན་པའི་འགལ་ཁྱབ་དམིགས་པའི་ཐལ་འགྱུར་དང་བཞི་ཡོད་པའི་ཕྱིར།

			དང་པོའི་མཚན་གཞི་ཡོད་དེ། མེ་སྟོབས་ཆེན་པོས་ཁྱབ་པར་ནོན་པའི་གཞིར་ཆོས་ཅན། མེ་སྟོབས་ཆེན་པོས་ཁྱབ་པར་ནོན་པ་མ་ཡིན་པར་ཐལ། གྲང་རེག་སྟོབས་ཆེན་པོས་ཁྱབ་པར་ནོན་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། དེ་འདྲའི་ཐལ་འགྱུར་དེ་ཆོས་ཅན། ཁྱོད་རང་བཞིན་དང་འགལ་པའི་རང་བཞིན་དམིགས་པའི་རང་རྒྱུད་འཕེན་པའི་རང་བཞིན་དང་འགལ་བའི་རང་བཞིན་དམིགས་པའི་ཐལ་འགྱུར་ཡིན་པར་ཐལ། ཁྱོད་ཀྱིས་འཕངས་པའི་མེ་སྟོབས་ཆེན་པོས་ཁྱབ་པར་ནོན་པ་དེ། མེ་སྟོབས་ཆེན་པོས་ཁྱབ་པར་ནོན་པའི་གཞིར་གྲང་རེག་སྟོབས་ཆེན་པོས་ཁྱབ་པར་ནོན་པ་མ་ཡིན་པར་སྒྲུབ་པར་བྱེད་པའི་རང་བཞིན་དང་འགལ་བའི་རང་བཞིན་དམིགས་པའི་རང་རྒྱུད་ཀྱི་རྟགས་ཡང་དག་ཡིན་པ་གང་ཞིག །ཁྱོད་རང་བཞིན་དང་འགལ་བའི་རང་བཞིན་དམིགས་པའི་ཐལ་འགྱུར་ཡིན་པའི་ཕྱིར། གཉིས་པ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་རང་བཞིན་དང་འགལ་བའི་རང་བཞིན་དམིགས་པའི་ཐལ་འགྱུར་ཡིན་པར་ཐལ། ཁྱོད་ཀྱི་ཆོས་ལོག་ཏུ་མེ་སྟོབས་ཆེན་པོས་ཁྱབ་པར་ནོན་པ་དེ་སོང༌། དེའི་རང་བཞིན་དུ་ཚ་ཞིང་སྲེག་པ་སྟོབས་ཆེན་པོས་ཁྱབ་པར་ནོན་པ་དེ་སོང༌། དེ་དང་འགལ་བར་བསིལ་རེག་སྟོབས་ཆེན་པོས་ཁྱབ་པར་ནོན་པ་དེ་སོང༌། དེའི་རང་བཞིན་དུ་གྲང་རེག་སྟོབས་ཆེན་པོས་ཁྱབ་པར་ནོན་པ་དེ་སོང༌། ཁྱོད་གྲང་རེག་སྟོབས་ཆེན་པོས་ཁྱབ་པར་ནོན་པ་རྟགས་སུ་བཀོད་པའི་ཐལ་འགྱུར་ཡང་དག་ཡིན་པའི་ཕྱིར།

			གཉིས་པའི་མཚན་གཞི་ཡོད་དེ། དུ་བ་དྲག་ཕྱུར་བས་ཁྱབ་པར་ནོན་པའི་གཞིར་ཆོས་ཅན། དུ་བ་དྲག་ཕྱུར་བས་ཁྱབ་པར་ནོན་པ་མ་ཡིན་པར་ཐལ། གྲང་འབྲས་སྤུ་ལོང་བྱེད་རྒྱུན་ཆགས་སུ་གནས་པ་ཡོད་པའི་ཕྱིར། ཞེས་པའི་ཐལ་འགྱུར་དེ་དེ་ཡིན་པའི་ཕྱིར། དེ་འདྲའི་ཐལ་འགྱུར་ཆོས་ཅན། རྒྱུ་དང་འགལ་བའི་འབྲས་བུ་དམིགས་པའི་རང་རྒྱུད་འཕེན་པའི་རྒྱུ་དང་འགལ་བའི་འབྲས་བུ་དམིགས་པའི་ཐལ་འགྱུར་ཡིན་པར་ཐལ། ཁྱོད་ཀྱིས་འཕངས་པའི་དུ་བ་དྲག་ཕྱུར་བས་ཁྱབ་པར་ནོན་པ་དེ། དུ་བ་དྲག་ཕྱུར་བས་ཁྱབ་པར་ནོན་པའི་གཞིར། གྲང་འབྲས་སྤུ་ལོང་བྱེད་རྒྱུན་ཆགས་སུ་གནས་པ་མེད་པར་སྒྲུབ་པར་བྱེད་པའི་རྒྱུ་དང་འགལ་བའི་འབྲས་བུ་དམིགས་པའི་རང་རྒྱུད་ཀྱི་རྟགས་ཡང་དག་ཡིན་པ་གང་ཞིག །ཁྱོད་རྒྱུ་དང་འགལ་བའི་འབྲས་བུ་དམིགས་པའི་ཐལ་འགྱུར་ཡིན་པའི་ཕྱིར། གཉིས་པ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། རྒྱུ་དང་འགལ་བའི་འབྲས་བུ་དམིགས་པའི་ཐལ་འགྱུར་ཡིན་པར་ཐལ། ཁྱོད་ཀྱི་ཆོས་ལོག་ཏུ་དུ་བ་དྲག་ཕྱུར་བས་ཁྱབ་པར་ནོན་པ་དེ་སོང༌། དེའི་རྒྱུར་མེ་སྟོབས་ཆེན་པོས་ཁྱབ་པར་ནོན་པ་དེ་སོང༌། དེ་དང་འགལ་བར་གྲང་རེག་རྒྱུན་ཆགས་སུ་གནས་པ་དེ་སོང༌། དེའི་འབྲས་བུར་གྲང་འབྲས་སྤུ་ལོང་བྱེད་རྒྱུན་ཆགས་སུ་གནས་པ་དེ་སོང༌། ཁྱོད་གྲང་འབྲས་སྤུ་ལོང་བྱེད་རྒྱུན་ཆགས་སུ་གནས་པ་རྟགས་སུ་བཀོད་པའི་ཐལ་འགྱུར་ཡིན་པའི་ཕྱིར།

			གསུམ་པའི་མཚན་གཞི་ཡོད་དེ། ཙན་དན་གྱི་མེ་སྟོབས་ཆེན་པོས་ཁྱབ་པར་ནོན་པའི་གཞིར་ཆོས་ཅན། ཙན་དན་གྱི་མེ་སྟོབས་ཆེན་པོས་ཁྱབ་པར་ནོན་པ་མ་ཡིན་པར་ཐལ། ཁ་བའི་རེག་པ་རྒྱུན་ཆགས་སུ་གནས་པ་ཡོད་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། དེ་འདྲའི་ཐལ་འགྱུར་དེ་ཆོས་ཅན། ཁྱོད་ཁྱབ་བྱེད་དང་འགལ་བའི་ཁྱབ་བྱ་དམིགས་པའི་རང་རྒྱུད་འཕེན་པའི་ཁྱབ་བྱེད་དང་འགལ་བའི་ཁྱབ་བྱ་དམིགས་པའི་ཐལ་འགྱུར་ཡིན་པར་ཐལ། ཁྱོད་ཀྱིས་འཕངས་པའི་ཙན་དན་གྱི་མེ་སྟོབས་ཆེན་པོས་ཁྱབ་པར་ནོན་པ་དེ། ཙན་དན་གྱི་མེ་སྟོབས་ཆེན་པོས་ཁྱབ་པར་ནོན་པའི་གཞིར་ཁ་བའི་རེག་པ་རྒྱུན་ཆགས་སུ་གནས་པ་མེད་པར་སྒྲུབ་པར་བྱེད་པའི་ཁྱབ་བྱེད་དང་འགལ་བའི་ཁྱབ་བྱ་དམིགས་པའི་རང་རྒྱུད་ཀྱི་རྟགས་ཡང་དག་ཡིན་པ་གང་ཞིག །ཁྱོད་ཁྱབ་བྱེད་དང་འགལ་བའི་ཁྱབ་བྱ་དམིགས་པའི་ཐལ་འགྱུར་ཡིན་པའི་ཕྱིར། གཉིས་པ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཁྱབ་བྱེད་དང་འགལ་བའི་ཁྱབ་བྱ་དམིགས་པའི་ཐལ་འགྱུར་ཡིན་པར་ཐལ། ཁྱོད་ཀྱི་ཆོས་ལོག་ཏུ་ཙན་དན་གྱི་མེ་སྟོབས་ཆེན་པོས་ཁྱབ་པར་ནོན་པ་དེ་སོང༌། དེའི་ཁྱབ་བྱེད་དུ་མེ་སྟོབས་ཆེན་པོས་ཁྱབ་པར་ནོན་པ་དེ་སོང༌། དེ་དང་འགལ་བར་གྲང་རེག་རྒྱུན་ཆགས་སུ་གནས་པ་དེ་སོང༌། དེའི་ཁྱབ་བྱར་ཁ་བའི་རེག་པ་རྒྱུན་ཆགས་སུ་གནས་པ་དེ་སོང༌། ཁྱོད་ཁ་བའི་རེག་པ་རྒྱུན་ཆགས་སུ་གནས་པ་རྟགས་སུ་བཀོད་པའི་ཐལ་འགྱུར་ཡིན་པའི་ཕྱིར། རྟགས་དང་པོ་སླ། གཉིས་པ་མ་གྲུབ་ན། མེ་སྟོབས་ཆེན་པོས་ཁྱབ་པར་ནོན་པ་དེ། ཙན་དན་གྱི་མེ་སྟོབས་ཆེན་པོས་ཁྱབ་པར་ནོན་པའི་ཁྱབ་བྱེད་ཡིན་པར་ཐལ། དེ་དེའི་སྤྱི་ཡིན་པའི་ཕྱིར། གསུམ་པ་སླ། བཞི་པ་མ་གྲུབ་ན། ཁ་བའི་རེག་པ་རྒྱུན་ཆགས་སུ་གནས་པ་དེ། གྲང་རེག་རྒྱུན་ཆགས་སུ་གནས་པའི་ཁྱབ་བྱ་ཡིན་པར་ཐལ། དེ་དེའི་བྱེ་བྲག་ཡིན་པའི་ཕྱིར། བཞི་པའི་མཚན་གཞི་ཡོད་དེ། སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར། ཞེས་པའི་ཐལ་འགྱུར་དེ་དེ་ཡིན་པའི་ཕྱིར། དེ་འདྲའི་ཐལ་འགྱུར་དེ་ཆོས་ཅན། ཁྱོད་འགལ་ཁྱབ་དམིགས་པའི་རང་རྒྱུད་འཕེན་པའི་འགལ་ཁྱབ་དམིགས་པའི་ཐལ་འགྱུར་ཡིན་པར་ཐལ། ཁྱོད་ཀྱིས་འཕངས་པའི་བྱས་པ་དེ། སྒྲ་མི་རྟག་པར་སྒྲུབ་པར་བྱེད་པའི་འགལ་ཁྱབ་དམིགས་པའི་རང་རྒྱུད་ཀྱི་རྟགས་ཡང་དག་ཡིན་པ་གང་ཞིག །ཁྱོད་འགལ་ཁྱབ་དམིགས་པའི་ཐལ་འགྱུར་ཡིན་པའི་ཕྱིར། གཉིས་པ་གྲུབ་སྟེ། དེ་འདྲའི་ཐལ་འགྱུར་གྱི་ཆོས་ལོག་ཏུ་བྱས་པ་དེ་སོང༌། དེ་དང་འགལ་བར་མ་བྱས་པ་དེ་སོང༌། དེའི་ཁྱབ་བྱར་རྟག་པ་དེ་སོང༌། ཁྱོད་རྟག་པ་རྟགས་སུ་བཀོད་པའི་ཐལ་འགྱུར་ཡིན་པའི་ཕྱིར། དང་པོ་སླ། གསུམ་པ་མ་གྲུབ་ན། རྟག་པ་དེ་མ་བྱས་པའི་ཁྱབ་བྱ་ཡིན་པར་ཐལ། མ་བྱས་པ་རྟག་པའི་ཁྱབ་བྱེད་ཡིན་པའི་ཕྱིར་ཏེ། ཁྱོད་ཀྱིས་རྟག་པ་ལ་ཁྱབ་ཅིང་ཁྱོད་ལ་རྟག་པས་མ་ཁྱབ་པའི་ཕྱིར།

			གཉིས་པ་ལྡོག་པ་གཞན་རིགས་འཕེན་པའི་ཐལ་འགྱུར་ཡང་དག་གི་མཚན་ཉིད་ཡོད་དེ། ཐལ་འགྱུར་ཡང་དག་གང་ཞིག །ལྡོག་པ་རང་རྒྱུད་རང་དང་རིགས་མི་མཐུན་འཕེན་པ་དེ་དེ་ཡིན་པའི་ཕྱིར། དེ་ལ་དབྱེ་ན། བཅུ་དྲུག་ཡོད་དེ། རྒྱུ་དང་འགལ་བའི་རང་བཞིན་དམིགས་པའི་རང་རྒྱུད་འཕེན་པའི་རང་བཞིན་དང་འགལ་བའི་འབྲས་བུ་དམིགས་པའི་ཐལ་འགྱུར། ཁྱབ་བྱེད་དང་འགལ་བའི་རང་བཞིན་དམིགས་པའི་རང་རྒྱུད་འཕེན་པའི་རང་བཞིན་དང་འགལ་བའི་ཁྱབ་བྱ་དམིགས་པའི་ཐལ་འགྱུར། རང་བཞིན་དང་འགལ་བའི་འབྲས་བུ་དམིགས་པའི་རང་རྒྱུད་འཕེན་པའི་རྒྱུ་དང་འགལ་བའི་རང་བཞིན་དམིགས་པའི་ཐལ་འགྱུར། ཁྱབ་བྱེད་དང་འགལ་བའི་འབྲས་བུ་དམིགས་པའི་རང་རྒྱུད་འཕེན་པའི་རྒྱུ་དང་འགལ་བའི་ཁྱབ་བྱ་དམིགས་པའི་ཐལ་འགྱུར། རང་བཞིན་དང་འགལ་བའི་ཁྱབ་བྱ་དམིགས་པའི་རང་རྒྱུད་འཕེན་པའི་ཁྱབ་བྱེད་དང་འགལ་བའི་རང་བཞིན་དམིགས་པའི་ཐལ་འགྱུར། རྒྱུ་དང་འགལ་བའི་ཁྱབ་བྱ་དམིགས་པའི་རང་རྒྱུད་འཕེན་པའི་ཁྱབ་བྱེད་དང་འགལ་བའི་འབྲས་བུ་དམིགས་པའི་ཐལ་འགྱུར། རྒྱུ་མ་དམིགས་པའི་རང་རྒྱུད་འཕེན་པའི་འབྲས་བུ་དམིགས་པའི་ཐལ་འགྱུར། ཁྱབ་བྱེད་མ་དམིགས་པའི་རང་རྒྱུད་འཕེན་པའི་རང་བཞིན་དམིགས་པའི་ཐལ་འགྱུར་སྟེ་བརྒྱད་དང༌། དེ་དག་ལས་ལྡོག་པ་འབྲས་བུ་དང་འགལ་པའི་རང་བཞིན་དམིགས་པའི་རང་རྒྱུད་འཕེན་པའི་རང་བཞིན་དང་འགལ་བའི་རྒྱུ་དམིགས་པའི་ཐལ་འགྱུར། འབྲས་བུ་དང་འགལ་བའི་ཁྱབ་བྱ་དམིགས་པའི་རང་རྒྱུད་འཕེན་པའི་ཁྱབ་བྱེད་དང་འགལ་བའི་རྒྱུ་དམིགས་པའི་ཐལ་འགྱུར། རང་བཞིན་དང་འགལ་བའི་རྒྱུ་དམིགས་པའི་རང་རྒྱུད་འཕེན་པའི་འབྲས་བུ་དང་འགལ་བའི་རང་བཞིན་དམིགས་པའི་ཐལ་འགྱུར། ཁྱབ་བྱེད་དང་འགལ་བའི་རྒྱུ་དམིགས་པའི་རང་རྒྱུད་འཕེན་པའི་འབྲས་བུ་དང་འགལ་བའི་ཁྱབ་བྱ་དམིགས་པའི་ཐལ་འགྱུར། འབྲས་བུ་དང་འགལ་བའི་རྒྱུ་དམིགས་པའི་རང་རྒྱུད་འཕེན་པའི་རྒྱུ་དང་འགལ་བའི་འབྲས་བུ་དམིགས་པའི་ཐལ་འགྱུར། འདི་དང་མཚན་གཞི་གཉིས་ཀ་མི་འགྲིགས་པ་འདྲ་ཡང་རྭ་སྟོད་བསྡུས་གྲྭ་སོགས་ལ་ཡོད་པ་བཞིན་བཀོད་པ་ཡིན། རྒྱུ་དང་འགལ་བའི་རྒྱུ་དམིགས་པའི་རང་རྒྱུད་འཕེན་པའི་འབྲས་བུ་དང་འགལ་བའི་འབྲས་བུ་དམིགས་པའི་ཐལ་འགྱུར། འབྲས་བུ་མ་དམིགས་པའི་རང་རྒྱུད་འཕེན་པའི་རྒྱུ་དམིགས་པའི་ཐལ་འགྱུར། རང་བཞིན་མ་དམིགས་པའི་རང་རྒྱུད་འཕེན་པའི་ཁྱབ་བྱེད་དམིགས་པའི་ཐལ་འགྱུར་དང་བརྒྱད་དེ་བཅུ་དྲུག་ཡོད་པའི་ཕྱིར། དང་པོའི་མཚན་གཞི་ཡོད་དེ། མེ་སྟོབས་ཆེན་པོས་ཁྱབ་པར་ནོན་པའི་གཞིར་ཆོས་ཅན། མེ་སྟོབས་ཆེན་པོས་ཁྱབ་པར་ནོན་པ་མ་ཡིན་པར་ཐལ། གྲང་འབྲས་སྤུ་ལོང་བྱེད་རྒྱུན་ཆགས་པ་ཡོད་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། དེ་འདྲའི་ཐལ་འགྱུར་ཆོས་ཅན། ཁྱོད་རྒྱུ་དང་འགལ་བའི་རང་བཞིན་དམིགས་པའི་རང་རྒྱུད་འཕེན་པའི་རང་བཞིན་དང་འགལ་བའི་འབྲས་བུ་དམིགས་པའི་ཐལ་འགྱུར་ཡིན་པར་ཐལ། ཁྱོད་ཀྱིས་འཕངས་པའི་མེ་སྟོབས་ཆེན་པོས་ཁྱབ་པར་ནོན་པ་དེ། དེས་ཁྱབ་པར་ནོན་པའི་གཞིར། གྲང་འབྲས་སྤུ་ལོང་བྱེད་རྒྱུན་ཆགས་མེད་པར་སྒྲུབ་པར་བྱེད་པའི་རྒྱུ་དང་འགལ་བའི་རང་བཞིན་དམིགས་པའི་རང་རྒྱུད་ཀྱི་རྟགས་ཡང་དག་ཡིན་པ་གང་ཞིག །ཁྱོད་རང་བཞིན་དང་འགལ་བའི་འབྲས་བུ་དམིགས་པའི་ཐལ་འགྱུར་ཡིན་པའི་ཕྱིར། གཉིས་པ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་རང་བཞིན་དང་འགལ་བའི་འབྲས་བུ་དམིགས་པའི་ཐལ་འགྱུར་ཡིན་པར་ཐལ། ཁྱོད་ཀྱི་ཆོས་ལོག་ཏུ་མེ་སྟོབས་ཆེན་པོས་ཁྱབ་པར་ནོན་པ་དེ་སོང༌། དེའི་རང་བཞིན་དུ་ཚ་ཞིང་སྲེག་པ་སྟོབས་ཆེན་པོས་ཁྱབ་པར་ནོན་པ་དེ་སོང༌། དེ་དང་འགལ་བ་གྲང་རེག་རྒྱུན་ཆགས་པ་དེ་སོང༌། དེའི་འབྲས་བུར་གྲང་འབྲས་སྤུ་ལོང་བྱེད་རྒྱུན་ཆགས་པ་དེ་སོང༌། ཁྱོད་གྲང་འབྲས་སྤུ་ལོང་བྱེད་རྒྱུན་ཆགས་པ་རྟགས་སུ་བཀོད་པའི་ཐལ་འགྱུར་ཡིན་པའི་ཕྱིར།

			གཉིས་པའི་མཚན་གཞི་ཡོད་དེ། མེ་སྟོབས་ཆེན་པོས་ཁྱབ་པར་ནོན་པའི་གཞིར་ཆོས་ཅན། མེ་སྟོབས་ཆེན་པོས་ཁྱབ་པར་ནོན་པ་མ་ཡིན་པར་ཐལ། ཁ་བའི་རེག་པ་རྒྱུན་ཆགས་པ་ཡོད་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། གསུམ་པའི་མཚན་གཞི་ཡོད་དེ། དུ་བ་དྲུག་ཕྱུར་བས་ཁྱབ་པར་ནོན་པའི་གཞིར་ཆོས་ཅན། དུ་བ་དྲག་ཕྱུར་བས་ཁྱབ་པར་ནོན་པ་མ་ཡིན་པར་ཐལ། གྲང་རེག་རྒྱུན་ཆགས་སུ་གནས་པ་ཡོད་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། བཞི་པའི་མཚན་གཞི་ཡོད་དེ། དུ་བ་དྲག་ཕྱུར་བས་ཁྱབ་པར་ནོན་པའི་གཞིར་ཆོས་ཅན། དུ་བ་དྲག་ཕྱུར་བས་ཁྱབ་པར་ནོན་པ་མ་ཡིན་པར་ཐལ། ཁ་བའི་རེག་པ་རྒྱུན་ཆགས་སུ་གནས་པ་ཡོད་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། ལྔ་པའི་མཚན་གཞི་ཡོད་དེ། ཙན་དན་གྱི་མེ་སྟོབས་ཆེན་པོས་ཁྱབ་པར་ནོན་པའི་གཞིར་ཆོས་ཅན། ཙན་དན་གྱི་མེ་སྟོབས་ཆེན་པོས་ཁྱབ་པར་ནོན་པ་མ་ཡིན་པར་ཐལ། གྲང་རེག་རྒྱུན་ཆགས་སུ་གནས་པ་ཡོད་པའི་ཕྱིར། ཞེས་པའི་ཐལ་འགྱུར་དེ་དེ་ཡིན་པའི་ཕྱིར། དྲུག་པའི་མཚན་གཞི་ཡོད་དེ། ཙན་དན་གྱི་མེ་སྟོབས་ཆེན་པོས་ཁྱབ་པར་ནོན་པའི་གཞིར་ཆོས་ཅན། ཙན་དན་གྱི་མེ་སྟོབས་ཆེན་པོས་ཁྱབ་པར་ནོན་པ་མ་ཡིན་པར་ཐལ། གྲངས་འབྲས་སྤུ་ལོང་བྱེད་རྒྱུན་ཆགས་སུ་གནས་པ་ཡོད་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། བདུན་པའི་མཚན་གཞི་ཡོད་དེ། མེ་མེད་མཚན་མོའི་རྒྱ་མཚོར་ཆོས་ཅན། མེ་ཡོད་པར་ཐལ། དུ་བ་ཡོད་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། བརྒྱད་པའི་མཚན་གཞི་ཡོད་དེ། ཤིང་གིས་དབེན་པའི་བྲག་རྫོང་ན་ཆོས་ཅན། ཤིང་ཡོད་པར་ཐལ། ཤ་བ་ཡོད་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། གཞན་རྣམས་ཀྱི་སྒྲུབ་བྱེད་གོང་གི་རིགས་འགྲོས་ཀྱིས་ཤེས་ནུས་ཤིང༌། བདུན་པ་དང་

			བརྒྱད་པའི་སྒྲུབ་བྱེད་ནི། མེ་མེད་མཚན་མོའི་རྒྱ་མཚོར་ཆོས་ཅན། མེ་ཡོད་པར་ཐལ། དུ་བ་ཡོད་པའི་ཕྱིར་ཞེས་པའི་ཐལ་འགྱུར་ཆོས་ཅན། རྒྱུ་མ་དམིགས་པའི་རང་རྒྱུད་འཕེན་པའི་འབྲས་བུ་དམིགས་པའི་ཐལ་འགྱུར་ཡིན་པར་ཐལ། ཁྱོད་ཀྱིས་འཕངས་པའི་མེ་མེད་པ་དེ། མེ་མེད་མཚན་མོའི་རྒྱ་མཚོར་དུ་བ་མེད་པར་སྒྲུབ་པར་བྱེད་པའི་རྒྱུ་མ་དམིགས་པའི་རྟགས་ཡང་དག་ཡིན་པ་གང་ཞིག །ཁྱོད་འབྲས་བུ་དམིགས་པའི་ཐལ་འགྱུར་ཡིན་པའི་ཕྱིར། གཉིས་པ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་འབྲས་བུ་དམིགས་པའི་ཐལ་འགྱུར་ཡིན་པར་ཐལ། ཁྱོད་དུ་བ་རྟགས་སུ་བཀོད་པའི་ཐལ་འགྱུར་ཡང་དག་ཡིན་པ་གང་ཞིག །དུ་བ་མེའི་འབྲས་བུ་ཡིན་པའི་ཕྱིར། ཤིང་གིས་དབེན་པའི་བྲག་རྫོང་ན་ཆོས་ཅན། ཤིང་ཡོད་པར་ཐལ། ཤ་པ་ཡོད་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱབ་བྱེད་མ་དམིགས་པའི་རང་རྒྱུད་འཕེན་པའི་རང་བཞིན་དམིགས་པའི་ཐལ་འགྱུར་ཡིན་པར་ཐལ། ཁྱོད་ཀྱིས་འཕངས་པའི་ཤིང་མེད་པ་དེ། ཤིང་གིས་དབེན་པའི་བྲག་རྫོང་དུ་ཤ་པ་མེད་པར་སྒྲུབ་པར་བྱེད་པའི་ཁྱབ་བྱེད་མ་དམིགས་པའི་རྟགས་ཡང་དག་ཡིན་པ་གང་ཞིག །ཁྱོད་རང་བཞིན་དམིགས་པའི་ཐལ་འགྱུར་ཡིན་པའི་ཕྱིར། གཉིས་པ་མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་རང་བཞིན་དམིགས་པའི་ཐལ་འགྱུར་ཡིན་པར་ཐལ། ཁྱོད་ཤ་པ་རྟགས་སུ་བཀོད་པའི་ཐལ་འགྱུར་ཡང་དག་ཡིན་པ་གང་ཞིག །ཤ་པ་ཤིང་དང་རང་བཞིན་གཅིག་ཡིན་པའི་ཕྱིར། དེ་དག་ལས་ལྡོག་པའི་ཐལ་འགྱུར་བརྒྱད་པོ་དེའི་མཚན་གཞི་ཡང་རིམ་པ་བཞིན་དུ་བཞག་ཏུ་ཡོད་དེ། མེ་སྟོབས་ཆེན་པོས་ཁྱབ་པར་ནོན་པའི་གཞིར་ཆོས་ཅན། མེ་སྟོབས་ཆེན་པོས་ཁྱབ་པར་ནོན་པ་མ་ཡིན་པར་ཐལ། གྲང་རེག་གི་དངོས་རྒྱུའི་ནུས་པ་མཐུ་ཅན་ཡོད་པའི་ཕྱིར་ཞེས་པའི་ཐལ་འགྱུར་ལྟ་བུ་དང་པོ་དང༌། ཙན་དན་གྱི་མེ་སྟོབས་ཆེན་པོས་ཁྱབ་པར་ནོན་པའི་གཞིར་ཆོས་ཅན། ཙན་དན་གྱི་མེ་སྟོབས་ཆེན་པོས་ཁྱབ་པར་ནོན་པ་མ་ཡིན་པར་ཐལ། གྲང་རེག་གི་དངོས་རྒྱུའི་ནུས་པ་མཐུ་ཅན་ཡོད་པའི་ཕྱིར་ཞེས་པའི་ཐལ་འགྱུར་ལྟ་བུ་གཉིས་པ་དང༌། མེ་སྟོབས་ཆེན་པོས་ཁྱབ་པར་ནོན་པའི་དངོས་རྒྱུར་གྱུར་པའི་ཚ་ཞིང་སྲེག་པ་སྟོབས་ཆེན་པོས་ཁྱབ་པར་ནོན་པའི་གཞིར་ཆོས་ཅན། དེས་ཁྱབ་པར་ནོན་པ་མ་ཡིན་པར་ཐལ། གྲང་རེག་རྒྱུན་ཆགས་སུ་གནས་པ་ཡོད་པའི་ཕྱིར་ཞེས་པའི་ཐལ་འགྱུར་ལྟ་བུ་གསུམ་པ་དང༌། ཡང་གཞི་དེར་ཆོས་ཅན། དེས་ཁྱབ་པར་ནོན་པ་མ་ཡིན་པར་ཐལ། ཁ་པའི་རེག་བ་རྒྱུན་ཆགས་སུ་གནས་པ་ཡོད་པའི་ཕྱིར་ཞེས་པའི་ཐལ་འགྱུར་ལྟ་བུ་བཞི་པ་དང༌། ཡང་གཞི་དེར་ཆོས་ཅན། དེས་ཁྱབ་པར་ནོན་པ་མ་ཡིན་པར་ཐལ། གྲང་རེག་གི་དངོས་རྒྱུའི་ནུས་པ་ཐོགས་མེད་ཡོད་པའི་ཕྱིར། ཞེས་པ་ལྟ་བུ་ལྔ་པ་དང༌། ཡང་གཞི་དེར་ཆོས་ཅན། དེས་ཁྱབ་པར་ནོན་པ་མ་ཡིན་པར་ཐལ། གྲང་འབྲས་སྤུ་ལོང་བྱེད་རྒྱུན་ཆགས་ཡོད་པའི་ཕྱིར་ཞེས་པའི་ཐལ་འགྱུར་ལྟ་བུ་དྲུག་པ་དང༌། དུ་བས་དབེན་པའི་ས་ཕྱོགས་ན་ཆོས་ཅན། དུ་བ་ཡོད་པར་ཐལ། དུ་བའི་དངོས་རྒྱུ་ཡོད་པའི་ཕྱིར་ཞེས་པའི་ཐལ་འགྱུར་ལྟ་བུ་བདུན་པ་དང༌། བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན། བུམ་པ་ཚད་མས་དམིགས་པར་ཐལ། བུམ་པ་ཡོད་པའི་ཕྱིར་ཞེས་པའི་ཐལ་འགྱུར་ལྟ་བུ་བརྒྱད་པའི་མཚན་གཞི་ཡིན་པའི་ཕྱིར། དེ་རྣམས་ཀྱི་སྒྲུབ་བྱེད་ནི་གོང་གི་རིགས་འགྲོས་ཀྱིས་ཤེས་པར་བྱའོ། །

			གཉིས་པ་སྒྲུབ་བྱེད་མི་འཕེན་པའི་ཐལ་འགྱུར་ཡང་དག་གི་མཚན་ཉིད་ཡོད་དེ། ཐལ་འགྱུར་ཡང་དག་གང་ཞིག །དོན་བཟློག་ན་ཚུལ་གསུམ་མ་ཚང་བ་དེ་དེ་ཡིན་པའི་ཕྱིར། མཚན་གཞི་ཡོད་དེ། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། ཐལ་འགྱུར་ལྟར་སྣང་གི་མཚན་ཉིད་ཡོད་དེ། སྐབས་སུ་བབ་པའི་ལན་གྱིས་ལྡོག་པར་ནུས་པའི་ཐལ་ངག་དེ་ཡིན་པའི་ཕྱིར། མཚན་གཞི་ཡོད་དེ། སྒྲ་ཆོས་ཅན། རྟག་པ་ཡིན་པར་ཐལ། མིག་ཤེས་ཀྱིས་བཟུང་བྱ་ཡིན་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། ཡང་ཐལ་འགྱུར་ལ་བཀོད་ཚོད་ཀྱི་སྒོ་ནས་དབྱེ་ན་བཞི་ཡོད་དེ། རྟགས་ཁྱབ་གཉིས་ཀ་མ་གྲུབ་པའི་ཐལ་འགྱུར། རྟགས་མ་གྲུབ་པའི་ཐལ་འགྱུར། ཁྱབ་པ་མ་གྲུབ་པའི་ཐལ་འགྱུར། རྟགས་ཁྱབ་གཉིས་ཀ་གྲུབ་པའི་ཐལ་འགྱུར་དང་བཞི་ཡོད་པའི་ཕྱིར། དེ་བཞི་སོ་སོའི་མཚན་གཞི་རྣམས་རིམ་པ་བཞིན་དུ་བཞག་ཏུ་ཡོད་དེ། སྒྲ་ཆོས་ཅན། གཞལ་བྱ་མ་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུ་དང་པོ་དང༌། སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུ་གཉིས་པ་དང༌། སྒྲ་ཆོས་ཅན། རྟག་པ་ཡིན་པར་ཐལ། གཞལ་བྱ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུ་གསུམ་པའི་མཚན་གཞི་ཡིན་ཅིང༌། རྟགས་ཁྱབ་གཉིས་ཀ་གྲུབ་པའི་ཐལ་འགྱུར་ལ། ཁྱབ་རྟགས་གཉིས་ཀ་ཚད་མས་གྲུབ་པ། ཁྱབ་རྟགས་གཉིས་ཀ་ཁས་བླངས་ཀྱིས་གྲུབ་པ། རྟགས་ཚད་མས་གྲུབ་ཅིང་ཁྱབ་པ་ཁས་བླངས་ཀྱིས་གྲུབ་པ། ཁྱབ་པ་ཚད་མས་གྲུབ་ཅིང་རྟགས་ཁས་བླངས་ཀྱིས་གྲུབ་པའི་ཐལ་འགྱུར་དང་བཞི་ཡོད་པའི་ཕྱིར།

			དང་པོའི་མཚན་གཞི་ཡོད་དེ། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། དེ་ཡང་ཡིན་ཏེ། ཐལ་འགྱུར་འདི་འགོད་པ་སྐབས་སུ་བབ་པའི་རྒོལ་བ་དེས་སྒྲ་རྟག་པར་ཁས་བླངས་ན་ཐལ་འགྱུར་དེའི་རྟགས་ཁྱབ་གཉིས་ཀ་ཚད་མས་གྲུབ་ཅིང་དམ་བཅའ་ལ་ཁས་བླངས་ཀྱིས་བསལ་བ་འབབས་པས་ཐལ་འགྱུར་འདི་རྒོལ་བ་དེ་ལ་ཐལ་འགྱུར་ཡང་དག་ཏུ་སོང་ལ། རྒོལ་བ་དེས་སྒྲ་རྟག་པར་ཁས་མ་བླངས་ན་རྟགས་ཁྱབ་གཉིས་ཀ་ཚད་མས་གྲུབ་ཀྱང་དམ་བཅའ་ལ་ཁས་བླངས་ཀྱིས་བསལ་བ་མི་འབབས་པས། ཐལ་འགྱུར་འདི་རྒོལ་བ་དེ་ལ་ཐལ་འགྱུར་ལྟར་སྣང་དུ་སོང་བ་ཡིན་པའི་ཕྱིར།

			གཉིས་པའི་མཚན་གཞི་ཡོད་དེ། སྒྲ་མིག་ཤེས་ཀྱི་བཟུང་བྱ་དང༌། མིག་ཤེས་ཀྱི་བཟུང་བྱ་ཡིན་ན་རྟག་པ་ཡིན་པས་ཁྱབ་པ་ཁས་ལེན་པའི་གང་ཟག་གི་ངོར། སྒྲ་ཆོས་ཅན། རྟག་པ་ཡིན་པར་ཐལ། མིག་ཤེས་ཀྱི་བཟུང་བྱ་ཡིན་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། དེ་ཡང་ཡིན་ཏེ། དེ་ལྟར་ཁས་ལེན་པའི་གང་ཟག་དེས་སྒྲ་མི་རྟག་པར་ཚད་མས་གྲུབ་ན། ཐལ་འགྱུར་དེའི་རྟགས་ཁྱབ་གཉིས་ཀ་ཁས་བླངས་ཀྱིས་གྲུབ་ཅིང༌། དམ་བཅའ་ལ་ཚད་མས་བསལ་བ་འབབས་པས་ཐལ་འགྱུར་འདི་གང་ཟག་དེ་ལ་ཐལ་འགྱུར་ཡང་དག་ཏུ་སོང་ལ། གང་ཟག་དེས་སྒྲ་མི་རྟག་པར་ཁས་བླངས་ན། ཐལ་འགྱུར་དེའི་རྟགས་ཁྱབ་གཉིས་ཀ་ཁས་བླངས་ཀྱིས་གྲུབ་ཅིང༌། དམ་བཅའ་ལ་ཁས་བླངས་ཀྱི་བསལ་བ་ཡང་འབབས་པས། གང་ཟག་དེ་ལ་ཐལ་འགྱུར་འདི་ཐལ་འགྱུར་ཡང་དག་ཏུ་སོང་ཞིང༌། གང་ཟག་དེས་སྒྲ་མི་རྟག་པར་ཚད་མས་ཀྱང་མ་གྲུབ། ཁས་བླངས་པའང་མིན་ན། རྟགས་ཁྱབ་ཁས་བླངས་ཀྱིས་གྲུབ་ཀྱང༌། དམ་བཅའ་ལ་བསལ་བ་མི་འབབས་པས། གང་ཟག་དེ་ལ་ཐལ་འགྱུར་ལྟར་སྣང་དུ་སོང་བ་ཡིན་པའི་ཕྱིར།

			གསུམ་པའི་མཚན་གཞི་ཡོད་དེ། སྒྲ་བྱས་པ་དང༌། བྱས་ན་རྟག་པས་ཁྱབ་པ་ཁས་ལེན་པའི་གང་ཟག་གི་ངོར། སྒྲ་ཆོས་ཅན། རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། དེ་ཡང་ཡིན་ཏེ། གང་ཟག་དེས་སྒྲ་མི་རྟག་པར་ཚད་མས་གྲུབ་ན། རྟགས་ཚད་མ་དང་ཁྱབ་པ་ཁས་བླངས་ཀྱིས་གྲུབ་ཅིང༌། དམ་བཅའ་ལ་ཚད་མས་བསལ་བ་འབབས་པས། གང་ཟག་དེ་ལ་ཐལ་འགྱུར་ཡང་དག་དང༌། དེ་འདྲའི་གང་ཟག་དེས་སྒྲ་མི་རྟག་པར་ཁས་བླངས་ན། རྟགས་ཚད་མ་དང་ཁྱབ་པ་ཁས་བླངས་ཀྱིས་གྲུབ་ཅིང༌། དམ་བཅའ་ལ་ཁས་བླངས་ཀྱིས་བསལ་བ་འབབས་པས། གང་ཟག་དེ་ལ་ཐལ་འགྱུར་ཡང་དག་དང༌། གང་ཟག་དེས་སྒྲ་མི་རྟག་པར་ཚད་མས་ཀྱང་མ་གྲུབ། ཁས་བླངས་པའང་མིན་ན། ཐལ་འགྱུར་དེའི་རྟགས་ཚད་མ་དང་ཁྱབ་པ་ཁས་བླངས་ཀྱིས་གྲུབ་ཀྱང༌། དམ་བཅའ་ལ་བསལ་པ་མི་འབབས་པས། གང་ཟག་དེ་ལ་ཐལ་འགྱུར་ལྟར་སྣང་དུ་སོང་བ་ཡིན་པའི་ཕྱིར།

			བཞི་པའི་མཚན་གཞི་ཡོད་དེ། སྒྲ་རྟག་པ་དང༌། རྟག་པ་ཡིན་ན་མ་བྱས་པ་ཡིན་པས་ཁྱབ་པ་ཁས་ལེན་པའི་གང་ཟག་གི་ངོར། སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་དེ་དེ་ཡིན་པའི་ཕྱིར། དེ་ཡང་ཡིན་ཏེ། དེ་འདྲའི་གང་ཟག་དེས་སྒྲ་བྱས་པར་ཚད་མས་གྲུབ་ན། ཁྱབ་པ་ཚད་མ་དང༌། རྟགས་ཁས་བླངས་ཀྱིས་གྲུབ་ཅིང༌། དམ་བཅའ་ལ་ཚད་མས་བསལ་བ་འབབས་པས། གང་ཟག་དེ་ལ་ཐལ་འགྱུར་ཡང་དག་དང༌གང་ཟག་དེས་སྒྲ་བྱས་པར་ཁས་བླངས་ན། ཁྱབ་པ་ཚད་མ་དང་། རྟགས་ཁས་བླངས་ཀྱིས་གྲུབ་ཅིང། དམ་བཅའ་ལ་ཁས་བླངས་ཀྱིས་བསལ་བ་འབབས་པས། གང་ཟག་དེ་ལ་ཐལ་འགྱུར་ཡང་དག་དང་། གང་ཟག་དེས་སྒྲ་བྱས་པར་ཚད་མས་ཀྱང་མ་གྲུབ། ཁས་བླངས་པའང་མིན་ན། ཁྱབ་པ་ཚད་མ་དང༌། རྟགས་ཁས་བླངས་ཀྱིས་གྲུབ་ཀྱང་དམ་བཅའ་ལ་བསལ་བ་མི་འབབས་པས། གང་ཟག་དེ་ལ་ཐལ་འགྱུར་ལྟར་སྣང་དུ་གྱུར་བ་ཡིན་པའི་ཕྱིར།

			དེ་ལྟར་ན་ཐལ་འགྱུར་ལ་བཀོད་ཚོད་ཀྱི་སྒོ་ནས་དབྱེ་ན་བཅུ་བཞི་ཡོད་དེ། ཁྱབ་རྟགས་གཉིས་ཀ་མ་གྲུབ་པ་དང༌། རྟགས་མ་གྲུབ་པ་དང༌། ཁྱབ་པ་མ་གྲུབ་པ་དང༌། ཁྱབ་རྟགས་གཉིས་ཀ་ཚད་མས་གྲུབ་ལ། དམ་བཅའ་ལ་བསལ་བ་མེད་པ་དང༌། ཁྱབ་རྟགས་གཉིས་ཀ་ཁས་བླངས་ཀྱིས་གྲུབ་ལ། དམ་བཅའ་ལ་བསལ་བ་མེད་པ་དང༌། རྟགས་ཚད་མ་དང་ཁྱབ་པ་ཁས་བླངས་ཀྱིས་གྲུབ་ལ། དམ་བཅའ་ལ་བསལ་བ་མེད་པ་དང༌། ཁྱབ་པ་ཚད་མ་དང་རྟགས་ཁས་བླངས་ཀྱིས་གྲུབ་ལ། དམ་བཅའ་ལ་བསལ་བ་མེད་པའི་ཐལ་འགྱུར་བདུན་ནི་རང་འགོད་ཡུལ་གྱི་རྒོལ་བ་ལ་ལྟོས་ཏེ་ལྟར་སྣང་བདུན་དང༌། རྟགས་ཁྱབ་གཉིས་ཀ་ཚད་མས་གྲུབ་ཅིང་དམ་བཅའ་ལ་ཁས་བླངས་ཀྱིས་བསལ་བ་འབབས་པའི་ཐལ་འགྱུར་དང༌། རྟགས་ཁྱབ་གཉིས་ཀ་ཁས་བླངས་ཀྱིས་གྲུབ་ཅིང༌། དམ་བཅའ་ལ་ཚད་མས་བསལ་བ་འབབས་པའི་ཐལ་འགྱུར་དང༌། རྟགས་ཁྱབ་གཉིས་ཀ་ཁས་བླངས་ཀྱིས་གྲུབ་ཅིང༌། དམ་བཅའ་ལ་ཁས་བླངས་ཀྱིས་བསལ་བ་འབབས་པའི་ཐལ་འགྱུར་དང༌། རྟགས་ཚད་མ་དང༌། ཁྱབ་པ་ཁས་བླངས་ཀྱིས་གྲུབ་ཅིང་དམ་བཅའ་ལ་ཚད་མས་བསལ་བ་འབབས་པའི་ཐལ་འགྱུར་དང༌། རྟགས་ཚད་མ་དང་ཁྱབ་པ་ཁས་བླངས་ཀྱིས་གྲུབ་ཅིང་དམ་བཅའ་ལ་ཁས་བླངས་ཀྱིས་བསལ་བ་འབབ་པའི་ཐལ་འགྱུར་དང༌། ཁྱབ་པ་ཚད་མ་དང༌། རྟགས་ཁས་བླངས་ཀྱིས་གྲུབ་ཅིང༌། དམ་བཅའ་ལ་ཚད་མས་བསལ་བ་འབབས་པའི་ཐལ་འགྱུར་དང༌། ཁྱབ་པ་ཚད་མ་དང༌། རྟགས་ཁས་བླངས་ཀྱིས་གྲུབ་ཅིང༌། དམ་བཅའ་ལ་ཁས་བླངས་ཀྱིས་བསལ་བ་འབབས་པའི་ཐལ་འགྱུར་བདུན་ནི་རང་འགོད་པ་སྐབས་སུ་བབ་པའི་རྒོལ་བ་ལ་ལྟོས་ཏེ་ཡང་དག་བདུན་ཏེ་བཅུ་བཞི་ཡོད་པའི་ཕྱིར། སྐབས་བབ་ཀྱི་རྒོལ་བ་ལ་ལྟོས་ཏེ་ཡང་དག་བདུན་གྱི་དང་པོ་ལྔ་རང་རྒྱུད་མི་འཕེན་པ་དང༌། ཕྱི་མ་གཉིས་རང་རྒྱུད་འཕེན་པའི་ཐལ་འགྱུར་ཡང་དག་ཡིན་ནོ། །

			གཞན་ཡང་ཐལ་འགྱུར་གང་དང་གང་གི་དམ་བཅའ་ལ་ཚད་མས་བསལ་བ་འབབ་ཅེས་པའི་སྐབས་ཀྱི་ཚད་མས་བསལ་བ་འབབ་ཚུལ་བཞག་ཏུ་ཡོད་དེ། ཐལ་འགྱུར་དེའི་བསལ་བ་ལ་འདོད་ལན་བཏབ་པས། ཁས་བླངས་པའི་དོན་ཚད་མས་བསལ་བ་ཞིག་ལ། ཐལ་འགྱུར་དེའི་དམ་བཅའ་ལ་ཚད་མས་བསལ་བ་འབབས་པ་ཞེས་ཟེར་བ་ཡིན་ཅིང༌། དཔེར་ན། སྒྲ་ཆོས་ཅན། རྟག་པ་ཡིན་པར་ཐལ། ཞེས་བཀོད་པ་ལྟ་བུ་ལ་འདོད་ལན་བཏབ་ན། སྒྲ་རྟག་པར་ཁས་ལེན་དགོས་ལ། སྒྲ་རྟག་པ་ནི་ཚད་མས་བསལ་བ་ཡིན་པའི་ཕྱིར། ཐལ་འགྱུར་དེའི་དམ་བཅའ་ལ་ཁས་བླངས་ཀྱིས་བསལ་བ་བབ་ན། ཐལ་འགྱུར་དེའི་དམ་བཅའ་ལ་ཚད་མས་བསལ་བ་འབབས་དགོས་པ་ཡང་མིན་ཏེ། དཔེར་ན། སྒྲ་རྟག་པར་ཁས་བླངས་ཤིང༌། བྱས་པར་ཡང་ཁས་བླངས་པ་ལ། སྒྲ་ཆོས་ཅན། རྒྱུ་ལས་སྐྱེས་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་བཀོད་པའི་ཚེ། འདོད་ལན་བཏབ་པས་དམ་བཅའ་དེ་ལ་ཁས་བླངས་ཀྱིས་བསལ་བ་འབབས་ཀྱང་ཚད་མས་བསལ་བ་མི་འབབས་པའི་ཕྱིར། ཐལ་འགྱུར་ཀྱི་རྟགས་ཚད་མས་གྲུབ་ཅེས་པ་ནི། ཐལ་འགྱུར་དེའི་རྟགས་ཐལ་འགྱུར་དེའི་ཤེས་འདོད་ཆོས་ཅན་གྱི་སྟེང་དུ་ཚད་མས་གྲུབ་པ་ཞིག་ལ་འདོད་དགོས་སོ། །

			གསུམ་པ་རྟགས་ཆོས་དོན་གསུམ་ངོས་འཛིན་ཚུལ་ཡོད་དེ། ཐལ་འགྱུར་གཅིག་ལ་མཚོན་ན། རྟག་པ་དེ། སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་དེའི་རྟགས་དང༌། མི་རྟག་པ་དེ་དེ་འདྲའི་ཐལ་འགྱུར་གྱི་རྟགས་ལོག་དང༌། མ་བྱས་པ་དེ་དེ་འདྲའི་ཐལ་འགྱུར་གྱི་ཐལ་ཆོས་དང༌། བྱས་པ་དེ་དེ་འདྲའི་ཐལ་འགྱུར་གྱི་ཆོས་ལོག་དང༌། སྒྲ་ཐལ་འགྱུར་དེའི་རྩོད་གཞི་ཡིན་ཞིང༌། དེ་གཞན་ལ་ཡང་རིགས་འདྲ་བ་ཡིན་པའི་ཕྱིར།

			བཞི་པ་ཐལ་འགྱུར་གྱི་ལན་གདབ་ཚུལ་བཤད་པ་ནི། ཐལ་འགྱུར་དེའི་བསྒྲུབ་བྱའི་ཆོས་ཆོས་ཅན་གྱི་སྟེང་དུ་ཚད་མས་གྲུབ་ཅིང༌། རང་ལ་ཁས་ལེན་འགལ་བའི་ཉེས་པ་མི་འབྱུང་ཚེ། འདོད་ཅེས་ལན་གདབ་པར་བྱ་ཞིང༌། ཐལ་འགྱུར་དེའི་རྟགས་ཆོས་ཅན་གྱི་སྟེང་དུ་ཚད་མས་མ་གྲུབ་ཅིང༌། རང་ལ་ཁས་ལེན་འགལ་བའི་ཉེས་པ་མི་འབྱུང་ཚེ། རྟགས་མ་གྲུབ་ཅེས་ལན་གདབ་པར་བྱའོ། །ཐལ་འགྱུར་དེའི་དངོས་ཁྱབ་ཚད་མས་མ་གྲུབ་ཅིང་རང་གིས་ཀྱང་ཁས་མ་བླངས་ན། ཁྱབ་པ་མ་གྲུབ་ཅེས་ལན་གདབ་པར་བྱ་དགོས་སོ། །

			གསུམ་པ་རྩོད་པ་སྤོང་བ་ལ་ཁོ་ན་རེ། སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ལན་གྱིས་ཟློག་པར་མི་ནུས་པའི་ཐལ་འགྱུར་ཡིན་པར་ཐལ། རང་འགོད་པ་སྐབས་སུ་བབས་པའི་རྒོལ་བས་ལན་གྱིས་ཟློག་པར་མི་ནུས་པའི་ཐལ་འགྱུར་ཡིན་པའི་ཕྱིར་ཟེར་ན་མ་ཁྱབ། རྟགས་གྲུབ་སྟེ། སྒྲ་རྟག་པ་དང་བྱས་པར་ཁས་བླངས་ཤིང༌། རྟག་ན་མ་བྱས་པས་ཁྱབ་པ་ཁས་ལེན་པའི་རྒོལ་བས་ལན་དོན་མཐུན་མི་ཐེབས་པའི་ཕྱིར། འདོད་མི་ནུས་ཚུལ་གོང་དུ་བསྒྲུབས་ཟིན། ཡང་ཁོ་ན་རེ། དེ་འདྲའི་ཐལ་འགྱུར་དེ་ཆོས་ཅན། ཐལ་འགྱུར་ལྟར་སྣང་ཡིན་པར་ཐལ། ཐལ་འགྱུར་ལྟར་སྣང་བདུན་པོ་གང་རུང་ཡིན་པའི་ཕྱིར་ཟེར་ན་མ་ཁྱབ། མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཐལ་འགྱུར་ལྟར་སྣང་བདུན་པོ་གང་རུང་ཡིན་པར་ཐལ། རྟགས་མ་གྲུབ་པའི་ཐལ་འགྱུར་ཡིན་པའི་ཕྱིར། འདོད་མི་ནུས་ཏེ། ཐལ་འགྱུར་ཡང་དག་ཡིན་པའི་ཕྱིར། དེར་ཐལ། རང་རྒྱུད་འཕེན་པའི་ཐལ་འགྱུར་ཡང་དག་ཡིན་པའི་ཕྱིར།

			ཡང་ཁོ་ན་རེ། སྒྲ་ཆོས་ཅན། རྟག་པ་ཡིན་པར་ཐལ། མིག་ཤེས་ཀྱི་བཟུང་བྱ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཐལ་འགྱུར་ཡང་དག་ཡིན་པར་ཐལ། སྒྲ་མིག་ཤེས་ཀྱི་བཟུང་བྱར་ཁས་བླངས། མིག་ཤེས་ཀྱི་བཟུང་བྱ་ཡིན་ན་རྟག་པ་ཡིན་པས་ཁྱབ་པ་ཁས་བླངས། སྒྲ་མི་རྟག་པར་ཚད་མས་མ་གྲུབ་ཀྱང༌། སྒྲ་མི་རྟག་པར་ཁས་བླངས་པའི་རྒོལ་བའི་ངོར་ཐལ་འགྱུར་ཡང་དག་ཡིན་པའི་ཕྱིར་ཟེར་ན་མ་ཁྱབ། རྟགས་གྲུབ་སྟེ། དེ་འདྲའི་ཐལ་འགྱུར་དེ་རྒོལ་པ་དེ་ལ་ཐལ་འགྱུར་ཡང་དག་ཏུ་སོང་ཞིང༌། རྒོལ་བ་དེས་ཀྱང་ལན་གྱིས་ཟློག་པར་མི་ནུས་པ་ཡིན་པའི་ཕྱིར། འདོད་མི་ནུས་ཏེ། ཐལ་འགྱུར་ལྟར་སྣང་ཡིན་པའི་ཕྱིར། ཡང་ཁོ་ན་རེ། དེ་འདྲའི་ཐལ་འགྱུར་དེ་ཆོས་ཅན། རང་ཉིད་ཐལ་འགྱུར་ཡང་དག་ཏུ་སོང་བའི་རྒོལ་བ་ཡོད་པ་ཡང་ཡིན། རང་ཉིད་ཐལ་འགྱུར་ཡང་དག་ཏུ་སོང་བའི་རྒོལ་བས་རང་ཉིད་ལ་ལན་དོན་མཐུན་མི་ཐེབས་པ་ཡང་ཡིན་པའི་གཞི་མཐུན་པར་གྱུར་པའི་ཐལ་ངག་རྣམ་དག་ཡིན་པར་ཐལ། དེ་འདྲའི་གཞི་མཐུན་པར་གྱུར་པའི་ཐལ་ངག་ཡིན་པའི་ཕྱིར་ཟེར་ན་མ་ཁྱབ། རྟགས་གྲུབ་སྟེ། དེ་དེ་འདྲའི་གཞི་མཐུན་པར་གྱུར་པ་གང་ཞིག །ཐལ་ངག་ཡིན་པའི་ཕྱིར། དང་པོ་གྲུབ་སྟེ། དེ་འདྲའི་ཐལ་འགྱུར་དེ། རང་ཉིད་ཐལ་འགྱུར་ཡང་དག་ཏུ་སོང་བའི་རྒོལ་བ་ཡོད་པ་གང་ཞིག །རང་ཉིད་ཐལ་འགྱུར་ཡང་དག་ཏུ་སོང་བའི་རྒོལ་བས་རང་ཉིད་ལ་ལན་དོན་མཐུན་མི་ཐེབས་པ་ཡིན་པའི་ཕྱིར། གོང་དུ་འདོད་ན། དེ་འདྲའི་ཐལ་འགྱུར་ཆོས་ཅན། དེ་འདྲའི་གཞི་མཐུན་པར་གྱུར་པའི་ཐལ་ངག་རྣམ་དག་མ་ཡིན་པར་ཐལ། དེ་འདྲའི་གཞི་མཐུན་པའི་ཐལ་ངག་ལྟར་སྣང་ཡིན་པའི་ཕྱིར།

			གཉིས་པ་ཞར་ལ། རྒོལ་ཕྱི་རྒོལ་དཔང་པོ་གསུམ་གྱི་རྣམ་གཞག་བཤད་པ་ལ་གཉིས། དངོས་དང༌། རྩོད་པ་བྱེད་པའི་རྣམ་གཞག་གོ ། དང་པོ་ནི། སྔ་རྒོལ་གྱི་མཚན་ཉིད་ཡོད་དེ། རྒོལ་བ་གང་ཞིག །སྒྲུབ་བྱེད་འགོད་པར་ཁས་ལེན་པའི་གང་ཟག་དེ་དེ་ཡིན་པའི་ཕྱིར། དེ་ལ་དབྱེ་ན་གཉིས་ཡོད་དེ། སྔ་རྒོལ་ཡང་དག་དང༌། སྔ་རྒོལ་ལྟར་སྣང་གཉིས་ཡོད་པའི་ཕྱིར། དང་པོའི་མཚན་ཉིད་ཡོད་དེ། སྔ་རྒོལ་གང་ཞིག །རང་གི་སྒྲུབ་བྱེད་འགོད་པར་ཁས་བླངས་པའི་དོན་དེ་གཞན་གྱིས་སུན་འབྱིན་མི་ནུས་པ་དེ་དེ་ཡིན་པའི་ཕྱིར། གཉིས་པའི་མཚན་ཉིད་ཡོད་དེ། སྔ་རྒོལ་གང་ཞིག །རང་གི་སྒྲུབ་བྱེད་འགོད་པར་ཁས་བླངས་པའི་དོན་དེ་གཞན་གྱིས་སུན་འབྱིན་ནུས་པ་དེ་དེ་ཡིན་པའི་ཕྱིར། ཕྱི་རྒོལ་གྱི་མཚན་ཉིད་ཡོད་དེ། རྒོལ་བ་གང་ཞིག །སུམ་འབྱིན་བརྗོད་པར་ཁས་ལེན་པའི་གང་ཟག་དེ་དེ་ཡིན་པའི་ཕྱིར། དབྱེ་ན་གཉིས་ཡོད་དེ། ཡང་དག་དང༌། ལྟར་སྣང་གཉིས་ཡོད་པའི་ཕྱིར། དཔང་པོའི་མཚན་ཉིད་ཡོད་དེ། སྔ་རྒོལ་ཕྱི་རྒོལ་རྒྱལ་ཕམ་ཤན་འབྱེད་པའི་གྲྭར་ཞུགས་པའི་གང་ཟག་དེ་དེ་ཡིན་པའི་ཕྱིར། དབྱེ་ན་གསུམ་ཡོད་དེ། ཤན་འབྱེད་པའི་དཔང་པོ། རྗེས་སུ་བརྗོད་པའི་དཔང་པོ། ཚར་གཅོད་པའི་དཔང་པོ་དང་གསུམ་ཡོད་པའི་ཕྱིར། མཚན་གཞི་རིམ་པ་བཞིན་དུ་བཞག་ཏུ་ཡོད་དེ། བློ་གཟུ་བོར་གནས་པའི་སྒོ་ནས་རྩོད་པ་ལེགས་ཉེས་སོ་སོར་འབྱེད་པའི་གང་ཟག་ལྟ་བུ་དང་པོ་དང༌། བློ་གཟུ་བོར་གནས་པའི་སྒོ་ནས་ལེགས་ཉེས་ཤན་མི་འབྱེད་པར་དེ་དག་མ་འཁྲུག་པར་སོ་སོར་བརྗོད་པའི་གང་ཟག་ལྟ་བུ་གཉིས་པ་དང༌། དེ་གཉིས་ཀྱི་ནང་ནས་ལེགས་པ་ལ་གཟེངས་བསྟོད་པ་དང༌། ཉེས་པ་ལ་སྨད་པའི་སྒོ་ནས་གྲུབ་མཐའ་དེ་འདོར་དུ་འཇུག་ཅིང༌། གྲུབ་མཐའ་ལ་ཞེན་པས་མི་འདོར་ན་ཡུལ་ནས་སྐྲོད་པ་ལ་སོགས་པའི་སྒོ་ནས་ཚར་གཅོད་པའི་གང་ཟག་ལྟ་བུ་གསུམ་པའི་མཚན་གཞི་ཡིན་པའི་ཕྱིར།

			གཉིས་པ་རྩོད་པ་བྱེད་པའི་རྣམ་གཞག་ལ། གང་ལ་རྩོད་པའི་གནས་དང༌། ཇི་ལྟར་རྩོད་པའི་ཚུལ་དང༌། རྩོད་པ་བྱས་པའི་འབྲས་བུ་དང་གསུམ། དང་པོ་གང་ལ་རྩོད་པའི་གནས་ལ་གསུམ་ཡོད་དེ། མྱོང་བས་རྟོགས་པར་བྱ་པའི་མངོན་འགྱུར་དང༌། རྟགས་ལ་བརྟེན་ནས་རྟོགས་པར་བྱ་བའི་ལྐོག་གྱུར་དང༌། ཡིད་ཆེས་པའི་རྟགས་ལ་བརྟེན་ནས་རྟོགས་པར་བྱ་པའི་ཤིན་ཏུ་ལྐོག་གྱུར་དང་གསུམ་ཡོད་པའི་ཕྱིར། དེ་དག་ལ་རྩོད་པའི་གྲུབ་མཐའ་ཡང་གསུམ་དུ་ཡོད་དེ། ཡོད་པ་ལ་མེད་པར་འཛིན་པའི་སྐུར་འདེབས་དང༌། མེད་པ་ལ་ཡོད་པར་འཛིན་པའི་སྒྲོ་འདོགས་དང༌། ཡོད་མེད་ཇི་ལྟ་བ་བཞིན་དུ་འཛིན་པའི་དབུ་མའི་གྲུབ་མཐའ་དང་གསུམ་ཡོད་པའི་ཕྱིར། དེ་དག་གི་ནང་ནས་ལྐོག་གྱུར་གཏན་ལ་འབེབས་བྱེད་ལ་གཉིས་ཡོད་དེ། སྒྲུབ་བྱེད་དང་སུན་འབྱིན་གཉིས་ཡོད་པའི་ཕྱིར། དང་པོ་ལ་གཉིས་ཡོད་དེ། བསྒྲུབ་བྱ་གོ་བྱེད་ཀྱི་གཏན་ཚིགས་དང༌། བསྒྲུབ་བྱ་གཞན་ལ་འདོམས་བྱེད་ཀྱི་སྒྲུབ་ངག་གཉིས་ཡོད་པའི་ཕྱིར། གཉིས་པ་སུན་འབྱིན་ལ་ཡང་གཉིས་ཡོད་དེ། ཡང་དག་དང་ལྟར་སྣང་གཉིས་ཡོད་པའི་ཕྱིར། དང་པོ་ཡོད་དེ། གཞན་གྱི་བློ་ངོར་རྟགས་བཀོད་པ་དང༌། རྗེས་སུ་འགྲོ་ལྡོག་གང་རུང་བརྗོད་ཅིང་འདོད་པའི་དོན་ལ་བསལ་པ་འབབས་པའི་ངག་ལྟ་བུ་དེ་དེ་ཡིན་པའི་ཕྱིར། གཉིས་པ་སུན་འབྱིན་ལྟར་སྣང་ལ་གསུམ་ཡོད་དེ། རྟགས་མེད་པ་མཚོན་ཆ་ཁྲི་སྦྱོགས་དང༌། ཁྱབ་པ་མེད་པ་དཔའ་པོ་ལག་རྡུམ་དང༌། གསལ་བ་མེད་པ་རྨ་བྱ་དུག་འཇོམས་ཀྱི་ཐལ་འགྱུར་དང་གསུམ་ཡོད་པའི་ཕྱིར།

			གཉིས་པ་ཇི་ལྟར་རྩོད་པའི་ཚུལ་ལ་གཉིས་ཡོད་དེ། རྩོད་ཚུལ་དངོས་དང༌། རྩོད་ཚུལ་གྱི་ཡན་ལག་གཉིས་ཡོད་པའི་ཕྱིར། དང་པོ་རྩོད་ཚུལ་ཡོད་དེ། རྩོད་པའི་རང་བཞིན་ངེས་པར་བྱ་བ་དང༌། བརྡ་འཕྲོད་པར་བྱ་བའི་དོན་དུ་ཚིག་གི་ལམ་སྦྱོང་བར་བྱེད་པ་དང༌། དེས་གྲུབ་པའི་སྐབས་དོན་སེམས་པར་བྱེད་པ་རྣམས་དེ་ཡིན་པའི་ཕྱིར། གཉིས་པ་དེའི་ཡན་ལག་ལ་བཞི་ཡོད་དེ། དྲི་བ་དང་། ལན་འདེབས་པའི་ཚུལ་དང། རྩོད་པ་ལ་མཁས་པའི་རྒྱུ་དང༌། མཛེས་པའི་རྒྱན་དང༌། རྩོད་པའི་བསམ་པ་དང༌། རྩོད་པའི་དཔེ་དང་བཞི་ཡོད་པའི་ཕྱིར། དང་པོ་ལ་གཉིས་ཡོད་དེ། དྲི་པའི་ཚུལ་དང༌། ལན་འདེབས་པའི་ཚུལ་གཉིས་ཡོད་པའི་ཕྱིར། དང་པོ་རྩོད་པའི་ཚེ་དྲི་བའི་རིགས་གསུམ་ཡོད་དེ། ཁྱད་པར་གྱི་གཞི་འདྲི་བ་དང༌། དེའི་སྟེང་དུ་ཁྱད་པར་གྱི་ཆོས་འདྲི་བ་དང༌། དེའི་སྒྲུབ་བྱེད་འདྲི་བ་དང་གསུམ་ཡོད་པའི་ཕྱིར། གཉིས་པ་ལན་འདེབས་པའི་ཚུལ་ལ་གསུམ་ཡོད་དེ། མགོ་གཅིག་པ་དང༌། རྣམ་པར་ཕྱེ་བ་དང༌། བཏང་སྙོམས་སུ་བཞག་པར་བྱ་བ་དང་གསུམ་ཡོད་པའི་ཕྱིར།

			གཉིས་པ་རྩོད་པ་ལ་མཁས་པའི་རྒྱུ་དང༌། མཛེས་པའི་རྒྱན་བཞག་ཏུ་ཡོད་དེ། སྐྱེས་ཐོབ་ཀྱི་ཤེས་རབ་ཆེ་བ་དང༌། སྒྲ་ཚད་ལ་བློ་སྦྱང་བ་དང༌། རང་དང་གཞན་གྱི་གཞུང་ལ་ལེགས་པར་སྦྱང་པ་རྣམས་ནི་རྩོད་པ་ལ་མཁས་པའི་རྒྱུ་དང༌། རྩོད་པའི་ཚེ་བཞིན་གྱི་དཀྱིལ་འཁོར་འཛུམ་པ་དང༌། དོན་དང་ལྡན་ཞིང་གསལ་ལ་འཇམ་པའི་ངག་དང་ལྡན་པ་དང༌། སྒྱིད་ལུག་པ་དང༌། ང་རྒྱལ་མེད་པ་རྣམས་ནི་རྩོད་པ་མཛེས་པའི་རྒྱན་ཡིན་པའི་ཕྱིར།

			གསུམ་པ་རྩོད་པའི་བསམ་པ་ལ་རྩོད་པའི་བསམ་པ་ཐ་ཤལ་དང༌། ཕུལ་དུ་བྱུང་བ་གཉིས་ཡོད་དེ། ཕ་རོལ་པོ་དམའ་བར་འདོད་པའི་ཞེ་སྡང་དང༌། རང་ཉིད་མཐོ་བར་འདོད་པའི་འདོད་ཆགས་དང༌། རིགས་ལམ་འདོར་བར་འདོད་པའི་གཡོ་སྒྱུ་རྣམས་ནི་རྩོད་པའི་བསམ་པ་ཐ་ཤལ་དང༌། རང་གིས་རྟོགས་པར་འདོད་པའི་གུས་པ་དང༌། གཞན་གྱི23་ལོག་རྟོག་བསལ་བར་འདོད་པའི་སྙིང་རྗེ་དང༌། ཕ་རོལ་པོ་ལ་ཟབ་མོའི་ཆོས་སྟོན་པར་འདོད་པའི་བྱམས་པ་རྣམས་ནི་རྩོད་པའི་བསམ་པ་ཕུལ་དུ་བྱུང་བ་ཡིན་པའི་ཕྱིར།

			བཞི་པ་རྩོད་པའི་དཔེ་ལ་ཡང་རྩོད་པ་ངན་པའི་དཔེ་དང༌། རྣམ་པར་དག་པའི་དཔེ་གཉིས་ཡོད་དེ། རྟབ་པའི་ཚིག་དགྲ་བོས་ཉེ་བར་གཏུགས་པ་ལྟ་བུ་དང། བཞིན་འགྱུར་བའི་མདོག་མཚོན་ཆ་ཁ་ཕྱེ་བ་ལྟ་བུ་དང༌། ང་རོ་མི་སྙན་པ་ཤ་ཟས་ཐེབས་བ་ལྟ་བུ་རྣམས་ནི་རྩོད་པ་ངན་པའི་དཔེ་དང༌། རང་དང་གཞན་གྱི་གཏི་མུག་གཅོད་པ་འཁོར་ལོ་ལྟ་བུ་དང༌། སུན་འབྱིན་པའི་རླུང་གིས་མི་གཡོ་བ་ལྷུན་པོ་ལྟ་བུ་དང༌། ཚིག་དང་དོན་ལ་མ་རྨོངས་པ་ཐུབ་པའི་དབང་པོའི་སྲས་ལྟ་བུ་རྣམས་ནི་རྩོད་པ་རྣམ་པར་དག་པའི་དཔེ་ཡིན་པའི་ཕྱིར།

			གསུམ་པ་རྩོད་པའི་འབྲས་བུ་ལ་ཡང་མ་དག་པའི་རྩོད་པའི་འབྲས་བུ་དང༌། རྣམ་པར་དག་པའི་རྩོད་པའི་འབྲས་བུ་གཉིས་ཡོད་དེ། རང་ཉིད་ཉོན་མོངས་པས་ཡིད་དཀྲུགས་པ་དང༌། སྐྱེ་བོ་བརྒྱ་ཕྲག་མང་པོས་སྨོད་པར་བྱེད་པ་དང༌། ཚེ་རབས་གཞན་དུ་རྣམ་སྨིན་ཡིད་དུ་མི་འོང་བ་མྱོང་བར་འགྱུར་བ་རྣམས་ནི་མ་དག་པའི་རྩོད་པའི་འབྲས་བུ་དང༌། རྟོགས་པ་འཕེལ་བས་རང་རྒྱུད་ཚིམ་པ་དང༌། སྙན་པའི་གྲགས་པས་ཕྱོགས་ཀུན་ཏུ་ཁྱབ་པ་དང༌། བསྟན་པ་བསྲུང་བའི་ཆོས་ཀྱི་རྒྱལ་པོ་ཐོབ་པར་འགྱུར་བ་རྣམས་ནི་རྣམ་པར་དག་པའི་རྩོད་པའི་འབྲས་བུ་ཡིན་པའི་ཕྱིར། དེ་ལྟར་ན་སྔར་བཤད་པའི་རྩོད་པའི་སྐྱོན་ཡོན་སོགས་ཇི་ལྟ་བ་བཞིན་ཤེས་པར་བྱས་ནས་རྩོད་པའི་སྐྱོན་གྱི་རིགས་ཐམས་ཅད་སྤངས་ཏེ། རྒྱལ་བའི་གསུངས་རབ་དགོངས་འགྲེལ་དང་བཅས་པ་ཐམས་ཅད་ཀྱི་ཚིག་དོན་མཐའ་དག་དགག་སྒྲུབ་དང་བརྒལ་རྟགས་སོགས་ཀྱི་སྒོ་ནས་གཏན་ལ་ཕབ་ན་སངས་རྒྱས་ཀྱི་བསྟན་པ་འཛིན་པར་འགྱུར་གྱི། རང་ཉིད་མཐོ་བར་འདོད་པ་དང༌། ཕ་རོལ་པོ་དམའ་བར་འདོད་པ་སོགས་ཀུན་སློང་ཕྱིན་ཅི་ལོག་དང་ལྡན་པའི་སྒོ་ནས་དགག་སྒྲུབ་དང་བརྒལ་རྟགས་སོགས་བྱེད་པ་ནི་ཐར་པའི་རྒྱུར་མི་འགྱུར་བར་མ་ཟད་སླར་ཡང་འཁོར་བར་འཆིང་བྱེད་ཀྱི་རྒྱུ་ཆེན་པོར་འགྱུར་བས་ན། བདག་བདེ་ལེགས་སུ་འདོད་པ་རྣམས་ཀྱིས་ནི་གནས་འདི་དག་ལ་བླང་དོར་མ་འཆུག་པར་བྱེད་པ་ལ་ཤིན་ཏུ་གཟབས་དགོས་ཏེ། རིགས་རྒྱན་ལས།24 དེ་ལྟར་ན་ཇི་སྐད་བཤད་པའི་རྩོད་པའི་སྐྱོན་རྣམས་ལེགས་པར་ཤེས་པར་བྱས་ཏེ། རྩོད་པའི་སྐྱོན་རྣམས་སྤངས་ནས་བདེ་པར་གཤེགས་པའི་གསུང་རབ་ཀྱི་དོན་ལ་དགག་སྒྲུབ་བྱས་ནས་སངས་རྒྱས་ཀྱི་བསྟན་པ་འཛིན་པར་འགྱུར་པ་ཡིན་གྱི། ཀུན་སློང་ཕྱིན་ཅི་ལོག་དང་ལྡན་པས་དགག་སྒྲུབ་བྱེད་པ་ནི་འཁོར་བར་འཆིང་བའི་རྒྱུ་ཆེན་པོར་འགྱུར་བ་ཡིན་པས། བདག་ལེགས་སུ་འདོད་པ་རྣམས་ཀྱིས་གནས་འདི་དག་ལ་གཟབས་པར་བྱའོ་ཞེས་གསུངས་པའི་ཕྱིར།





གསུམ་པ་གཞན་སེལ་དགག་སྒྲུབ་ཀྱི་རྣམ་གཞག་བཤད་པ་ལ།


			དགག་བཞག་སྤོང་གསུམ་ལས། དང་པོ་ལ་ཁ་ཅིག་ན་རེ། ཆོས་དེའི་དོན་རང་མཚན་གྱི་གཞན་སེལ་ཡིན་ན། ཆོས་དེའི་གཞན་སེལ་ཡིན་པས་ཁྱབ་ཟེར་ན། བློ་མ་ཡིན་པ་ལས་ལོག་པ་ཆོས་ཅན། བློའི་གཞན་སེལ་ཡིན་པར་ཐལ། བློའི་དོན་རང་མཚན་གྱི་གཞན་སེལ་ཡིན་པའི་ཕྱིར། ཁྱབ་པ་ཁས། མ་གྲུབ་ན། བློ་ཆོས་ཅན། ཁྱོད་མ་ཡིན་པ་ལས་ལོག་པ། ཁྱོད་ཀྱི་དོན་རང་མཚན་གྱི་གཞན་སེལ་ཡིན་པར་ཐལ། ཁྱོད་ཡིན་པ་སྲིད་པའི་དངོས་པོ་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། རྟོག་པས་སྒྲོ་བཏགས་ཡིན་པར་ཐལ། བློའི་གཞན་སེལ་ཡིན་པའི་ཕྱིར། རྟགས་ཁས། འདོད་ན། དེ་ཆོས་ཅན། རྟོག་པས་སྒྲོ་བཏགས་མ་ཡིན་པར་ཐལ། སྤྱི་མཚན་མ་ཡིན་པ་གང་ཞིག །མེད་པ་མ་ཡིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། སྤྱི་མཚན་ཡིན་པར་ཐལ། དང་པོ་མ་གྲུབ་པ་དེའི་ཕྱིར། འདོད་ན། དེ་ཆོས་ཅན། སྤྱི་མཚན་མ་ཡིན་པར་ཐལ། རང་མཚན་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། བློའི་དོན་རང་མཚན་གྱི་གཞན་སེལ་ཡིན་པའི་ཕྱིར།

			ཁ་ཅིག་ན་རེ། ཆོས་དེའི་བློའི་གཞན་སེལ་ཡིན་ན། ཆོས་དེའི་གཞན་སེལ་ཡིན་པས་ཁྱབ་ཟེར་ན། དོན་རང་མཚན་འཛིན་པའི་རྟོག་པ་ལ་དོན་རང་མཚན་མ་ཡིན་པ་ལས་ལོག་པར་སྣང་བ་ཆོས་ཅན། དོན་རང་མཚན་གྱི་གཞན་སེལ་ཡིན་པར་ཐལ། དོན་རང་མཚན་གྱི་བློའི་གཞན་སེལ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། བུམ་འཛིན་རྟོག་པ་ལ་བུམ་པ་མ་ཡིན་པ་ལས་ལོག་པར་སྣང་བ། བུམ་པའི་བློའི་གཞན་སེལ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་འཛིན་རྟོག་པ་ལ་ཁྱོད་མ་ཡིན་པ་ལས་ལོག་པར་སྣང་བ། ཁྱོད་ཀྱི་བློའི་གཞན་སེལ་ཡིན་པར་ཐལ། ཁྱོད་བདག་མེད་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། རང་མཚན་ཡིན་པར་ཐལ། དོན་རང་མཚན་གྱི་གཞན་སེལ་ཡིན་པའི་ཕྱིར། འདོད་ན། དེ་ཆོས་ཅན། རང་མཚན་མ་ཡིན་པར་ཐལ། སྤྱི་མཚན་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟག་པ་ཡིན་པའི་ཕྱིར།

			ཁ་ཅིག་ན་རེ། ཆོས་དེའི་མེད་དགག་གི་གཞན་སེལ་ཡིན་ན། ཆོས་དེའི་གཞན་སེལ་ཡིན་པས་ཁྱབ་ཟེར་ན། དོན་རང་མཚན་དང་དོན་རང་མཚན་མ་ཡིན་པའི་གཞི་མཐུན་པས་སྟོང་པ་ཆོས་ཅན། དོན་རང་མཚན་གྱི་གཞན་སེལ་ཡིན་པར་ཐལ། དོན་རང་མཚན་གྱི་མེད་དགག་གི་གཞན་སེལ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དོན་རང་མཚན་ཆོས་ཅན། ཁྱོད་དང་ཁྱོད་མ་ཡིན་པའི་གཞི་མཐུན་པས་སྟོང་པ་ཁྱོད་ཀྱི་མེད་དགག་གི་གཞན་སེལ་ཡིན་པར་ཐལ། ཁྱོད་བདག་མེད་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། དོན་རང་མཚན་གྱི་གཞན་སེལ་མ་ཡིན་པར་ཐལ། མེད་དགག་གི་གཞན་སེལ་ཡིན་པའི་ཕྱིར།

			ཁ་ཅིག་ན་རེ། ཆོས་དེའི་གཞན་སེལ་ཡིན་ན། ཆོས་དེའི་གཞན་སེལ་གསུམ་པོ་གང་རུང་ཡིན་པས་ཁྱབ་ཟེར་ན། བུམ་པ་མ་ཡིན་པ་ལས་ལོག་པ་ཆོས་ཅན། དོན་རང་མཚན་གྱི་གཞན་སེལ་གསུམ་པོ་གང་རུང་ཡིན་པར་ཐལ། དོན་རང་མཚན་གྱི་གཞན་སེལ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། བུམ་པའི་དོན་རང་མཚན་གྱི་གཞན་སེལ་ཡིན་པའི་ཕྱིར། རྩ་བར་འདོད་ན། བུམ་པ་མ་ཡིན་པ་ལས་ལོག་པ་ཆོས་ཅན། དོན་རང་མཚན་གྱི་གཞན་སེལ་གསུམ་པོ་གང་རུང་མ་ཡིན་པར་ཐལ། དོན་རང་མཚན་གྱི་དོན་རང་མཚན་གྱི་གཞན་སེལ་མ་ཡིན་པ་གང་ཞིག །དོན་རང་མཚན་གྱི་གཞན་སེལ་ཕྱི་མ་གཉིས་པོ་གང་རུང་མ་ཡིན་པའི་ཕྱིར། རྟགས་དང་པོ་མ་གྲུབ་ན། བུམ་པ་མ་ཡིན་པ་ལས་ལོག་པ་ཆོས་ཅན། དོན་རང་མཚན་གྱི་དོན་རང་མཚན་གྱི་གཞན་སེལ་མ་ཡིན་པར་ཐལ། ལྡན་མིན་འདུ་བྱེད་མ་ཡིན་པའི་ཕྱིར་ཏེ། བེམ་པོ་ཡིན་པའི་ཕྱིར། རྟགས་གཉིས་པ་མ་གྲུབ་ན། བུམ་པ་མ་ཡིན་པ་ལས་ལོག་པ་ཆོས་ཅན། དོན་རང་མཚན་གྱི་བློའི་གཞན་སེལ་དང༌། དོན་རང་མཚན་གྱི་མེད་དགག་གི་གཞན་སེལ་གཉིས་པོ་གང་རུང་མ་ཡིན་པར་ཐལ། ཁྱོད་རང་མཚན་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། དེ་གཉིས་པོ་གང་རུང་ཡིན་ན། རྟོག་པས་སྒྲོ་བཏགས་ཡིན་དགོས་པའི་ཕྱིར།

			ཁ་ཅིག་ན་རེ། ཆོས་དེའི་གཞན་སེལ་གསུམ་ཀ་ཡོད་ན། ཆོས་དེའི་གཞན་སེལ་ལ་ཆོས་དེའི་དོན་རང་མཚན་གྱི་གཞན་སེལ་སོགས་གསུམ་དུ་གྲངས་ངེས་པས་ཁྱབ་ཟེར་ན། དོན་རང་མཚན་གྱི་གཞན་སེལ་ལ། དོན་རང་མཚན་གྱི་དོན་རང་མཚན་གྱི་གཞན་སེལ་སོགས་གསུམ་དུ་གྲངས་ངེས་པར་ཐལ། དོན་རང་མཚན་གྱི་གཞན་སེལ་གསུམ་ཀ་ཡོད་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། དོན་རང་མཚན་གྱི་གཞན་སེལ་གསུམ་པོ་རེ་རེ་ནས་ཡོད་པའི་ཕྱིར། མ་གྲུབ་ན། དེར་ཐལ། དོན་རང་མཚན་མ་ཡིན་པ་ལས་ལོག་པ། དོན་རང་མཚན་གྱི་དོན་རང་མཚན་གྱི་གཞན་སེལ་ཡིན་པ་གང་ཞིག །དོན་རང་མཚན་འཛིན་པའི་རྟོག་པ་ལ་དོན་རང་མཚན་མ་ཡིན་པ་ལས་ལོག་པར་སྣང་བ། དོན་རང་མཚན་གྱི་བློའི་གཞན་སེལ་ཡིན། དོན་རང་མཚན་དང༌། དོན་རང་མཚན་མ་ཡིན་པའི་གཞི་མཐུན་པས་སྟོང་པ། དོན་རང་མཚན་གྱི་མེད་དགག་གི་གཞན་སེལ་ཡིན་པའི་ཕྱིར། རྟགས་རེ་རེ་ནས་སླ། གོང་དུ་འདོད་ན། དོན་རང་མཚན་གྱི་གཞན་སེལ་ལ། དོན་རང་མཚན་གྱི་དོན་རང་མཚན་གྱི་གཞན་སེལ་སོགས་གསུམ་དུ་གྲངས་མ་ངེས་པར་ཐལ། དོན་རང་མཚན་གྱི་གཞན་སེལ་གསུམ་པོ་གང་རུང་ཡིན་ན། དོན་རང་མཚན་གྱི་གཞན་སེལ་ཡིན་པས་མ་ཁྱབ་པའི་ཕྱིར། མ་གྲུབ་ན། དེར་ཐལ། དོན་རང་མཚན་གྱི་གཞན་སེལ་ཕྱི་མ་གཉིས་པོ་གང་རུང་ཡིན་ན། དོན་རང་མཚན་གྱི་གཞན་སེལ་མ་ཡིན་དགོས་པའི་ཕྱིར། མ་གྲུབ་ན། དེར་ཐལ། དེ་གཉིས་པོ་གང་རུང་ཡིན་ན། དོན་རང་མཚན་མ་ཡིན་དགོས་པའི་ཕྱིར། མ་གྲུབ་ན། དེར་ཐལ། དེ་གཉིས་པོ་གང་རུང་ཡིན་ན། སྤྱི་མཚན་ཡིན་དགོས་པའི་ཕྱིར།

			ཁ་ཅིག་ན་རེ། ཁྱོད་མེད་ན། ཁྱོད་ཀྱི་བློའི་གཞན་སེལ་མེད་པས་ཁྱབ་ཟེར་ན། རི་བོང་རྭ་ཆོས་ཅན། ཁྱོད་ཀྱི་བློའི་གཞན་སེལ་མེད་པར་ཐལ། ཁྱོད་མེད་པའི་ཕྱིར། ཁྱབ་པ་ཁས། འདོད་ན། རི་བོང་རྭ་ཆོས་ཅན། ཁྱོད་ཀྱི་བློ་ཡི་གཞན་སེལ་ཡོད་པར་ཐལ། ཁྱོད་འཛིན་རྟོག་པ་ལ་ཁྱོད་མ་ཡིན་པ་ལས་ལོག་པར་སྣང་བ། ཁྱོད་ཀྱི་བློའི་གཞན་སེལ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་འཛིན་རྟོག་པ་ལ་ཁྱོད་མ་ཡིན་པ་ལས་ལོག་པར་སྣང་བ་ཁྱོད་ཀྱི་དོན་སྤྱི་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་བདག་མེད་ཡིན་པའི་ཕྱིར།

			ཁ་ཅིག་ན་རེ། ཁྱོད་མེད་ན། ཁྱོད་ཀྱི་མེད་དགག་གི་གཞན་སེལ་མེད་པས་ཁྱབ་ཟེར་ན། རི་བོང་རྭ་ཆོས་ཅན། ཁྱོད་ཀྱི་མེད་དགག་གི་གཞན་སེལ་མེད་པར་ཐལ། ཁྱོད་མེད་པའི་ཕྱིར། ཁྱབ་པ་ཁས། འདོད་ན། རི་བོང་རྭ་ཆོས་ཅན། ཁྱོད་ཀྱི་མེད་དགག་གི་གཞན་སེལ་ཡོད་པར་ཐལ། ཁྱོད་དང་ཁྱོད་མ་ཡིན་པའི་གཞི་མཐུན་པས་སྟོང་པ། ཁྱོད་ཀྱི་མེད་དགག་གི་གཞན་སེལ་ཡིན་པའི་ཕྱིར་ཏེ། ཁྱོད་ཡོད་མེད་གང་རུང་ཡིན་པའི་ཕྱིར།

			ཁ་ཅིག་ན་རེ། དགག་པའི་རྣམ་པ་ཤར་བ། དགག་པའི་མཚན་ཉིད་ཟེར་ན། རྗེས་དཔག་ཆོས་ཅན། དགག་པ་ཡིན་པར་ཐལ། དགག་པའི་རྣམ་པ་ཤར་བ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། དགག་པའི་རྣམ་པ་ཤར་ནས། དགག་པ་ལ་གསར་དུ་མི་བསླུ་བའི་རིག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དགག་པ་དངོས་སུ་རྟོགས་པའི་ཚད་མ་ཡིན་པའི་ཕྱིར། ཁྱབ་པ་ཡོད་དེ། དགག་པའི་རྣམ་པ་ཤར་ནས་དགག་པ་ལ་གསར་དུ་མི་བསླུ་བའི་རིག་པ་དེ། དགག་པ་དངོས་སུ་རྟོགས་པའི་ཚད་མའི་འཇོག་བྱེད་རྣམ་དག་ཡིན་པའི་ཕྱིར་ཏེ། དེ་ཕྱིར་གཞལ་བྱ་རྟོགས་པ་ཡིས། །སྒྲུབ་བྱེད་གཞལ་བྱའི་རང་བཞིན་ཉིད། །ཅེས་གསུངས་པའི་ཕྱིར། གོང་དུ་འདོད་ན། རྗེས་དཔག་ཆོས་ཅན། དགག་པ་མ་ཡིན་པར་ཐལ། སྒྲུབ་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཆོས་ཅན་དེ་དང་གཅིག་ཡིན་པའི་ཕྱིར། བྱས་པ་ལ་ཁོ་ན་རེ། རྗེས་དཔག་ཡིན་ན། དགག་པ་མ་ཡིན་པས་ཁྱབ་པར་ཐལ། རྗེས་དཔག་དགག་པ་མ་ཡིན་པའི་ཕྱིར་ཟེར་ན་མ་ཁྱབ། འདོད་ན། རྗེས་དཔག་མ་ཡིན་པ་ལས་ལོག་པ་ཆོས་ཅན། དགག་པ་མ་ཡིན་པར་ཐལ། རྗེས་དཔག་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། རྗེས་དཔག་མ་ཡིན་པ་ལས་ལོག་པ་ཡིན་པའི་ཕྱིར། མ་གྲུབ་ན། རྗེས་དཔག་མ་ཡིན་པ་ལས་ལོག་པ་ཁོ་ཁོ་རང་ཡིན་པར་ཐལ། ཁོ་ཡོད་པའི་ཕྱིར། གོང་དུ་འདོད་ན། རྗེས་དཔག་མ་ཡིན་པ་ལས་ལོག་པ་ཆོས་ཅན། དགག་པ་ཡིན་པར་ཐལ། མ་ཡིན་དགག་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རང་ཞེས་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་རང་གི་འཕངས་བྱར་གྱུར་པའི་ཆོས་གཞན་སྒྲུབ་པ་འཕེན་པའི་མ་ཡིན་དགག་ཡིན་པའི་ཕྱིར། མ་གྲུབ་ན། དེ་དེར་ཐལ། རྗེས་དཔག་མ་ཡིན་པ་ལས་ལོག་པ་ཞེས་པའི་ངག་དེས། རྗེས་དཔག་མ་ཡིན་པ་ལས་ལོག་པའི་དགག་བྱ་རྗེས་དཔག་མ་ཡིན་པ་དངོས་སུ་བཀག་ནས། རང་གི་འཕངས་བྱར་གྱུར་པའི་ཆོས་གཞན་སྒྲུབ་པ་རྗེས་དཔག་ཤུགས་ལ་འཕེན་པའི་ཕྱིར། མ་གྲུབ་ན། དེར་ཐལ། དེ་འདྲའི་ངག་དེས། རྗེས་དཔག་མ་ཡིན་པ་ལས་ལོག་པའི་དགག་བྱ་རྗེས་དཔག་མ་ཡིན་པ་དངོས་སུ་བཀག་པ་གང་ཞིག །དེས་རང་གི་འཕངས་བྱར་གྱུར་པའི་ཆོས་གཞན་སྒྲུབ་པ་རྗེས་དཔག་ཤུགས་ལ་འཕེན་པའི་ཕྱིར། དང་པོ་མ་གྲུབ་ན། དེར་ཐལ། དེ་འདྲའི་ངག་དེས། རྗེས་དཔག་མ་ཡིན་པ་དངོས་སུ་བཀག་པའི་ཕྱིར། མ་གྲུབ་ན། རྗེས་དཔག་ཆོས་ཅན། ཁྱོད་མ་ཡིན་པ་ལས་ལོག་པ་ཞེས་པའི་ངག་དེས། ཁྱོད་མ་ཡིན་པ་དངོས་སུ་བཀག་པར་ཐལ། ཁྱོད་ཡིན་པ་སྲིད་པའི་དངོས་པོ་ཡིན་པའི་ཕྱིར། གོང་གི་རྟགས་གཉིས་པ་མ་གྲུབ་ན། དེ་འདྲའི་ངག་དེས་ཆོས་གཞན་སྒྲུབ་པ་རྗེས་དཔག་ཤུགས་ལ་འཕེན་པར་ཐལ། དེ་འདྲའི་ངག་དེས་རྗེས་དཔག་ཤུགས་ལ་འཕེན་པའི་ཕྱིར་ཏེ། དེ་ལྟར་ཤུགས་ལ་བརྗོད་པའི་ཕྱིར། མ་གྲུབ་ན། རྗེས་དཔག་ཆོས་ཅན། ཁྱོད་མ་ཡིན་པ་ལས་ལོག་པ་ཞེས་པའི་ངག་དེས་ཁྱོད་ཤུགས་ལ་བརྗོད་པར་ཐལ། ཁྱོད་ཡིན་པ་སྲིད་པའི་སྒྲུབ་པ་ཡིན་པའི་ཕྱིར།

			ཁ་ཅིག་ན་རེ། རང་གི་དངོས་མིང་གི་མཐར་དགག་ཚིག་སྦྱར་བ། དགག་པའི་མཚན་ཉིད་ཟེར་ན། བུམ་པས་དག་པའི་ས་ཕྱོགས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རང་གི་དངོས་མིང་ལ་དགག་ཚིག་སྦྱར་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རང་གི་དངོས་མིང་ལ་བུམ་པས་དག་ཞེས་པའི་ཚིག་སྦྱར་བའི་ཕྱིར། རྩ་བར་འདོད་ན། ས་ཕྱོགས་ཞེས་པའི་ཚིག་དེ་དགག་ཚིག་ཡིན་པར་ཐལ། བུམ་པས་དག་པའི་ས་ཕྱོགས་དེ་རང་གི་དངོས་མིང་གི་མཐར་དགག་ཚིག་སྦྱར་བ་ཡིན་པའི་ཕྱིར། རྟགས་དངོས། འདོད་ན། ཚིག་ཡིན་ན། དགག་ཚིག་ཡིན་དགོས་པར་ཐལ། འདོད་པའི་ཕྱིར།

			ཁ་ཅིག་ན་རེ། རང་གི་དངོས་མིང་གི་ཚིག་ཟིན་ལ་དགག་ཚིག་སྦྱར་བའི་ཆོས། དགག་པའི་མཚན་ཉིད་ཟེར་ན། དེ་ལ་སྐྱོན་འཕེན་པར་ཁོ་ན་རེ། ཆོས་ཉིད་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ལ་མཉམ་པར་གཞག་པའི་རྟོག་པ་དགག་རྟོག་ཡིན་པའི་ཕྱིར། གོང་དུ་འདོད་ན། ཆོས་ཉིད་རང་གི་དངོས་མིང་གི་ཚིག་ཟིན་ལ་དགག་ཚིག་སྦྱར་བའི་ཆོས་མ་ཡིན་པར་ཐལ། ཆོས་ཞེས་པའི་ཚིག་དེ་ཡང་དགག་ཚིག་མ་ཡིན། ཉིད་ཅེས་པའི་ཚིག་དེ་ཡང་དགག་ཚིག་མ་ཡིན་པའི་ཕྱིར་ཟེར་ན། རྟགས་གཉིས་པ་མ་གྲུབ་སྟེ། ཉིད་ཅེས་པའི་ཚིག་དེ་དགག་ཚིག་ཡིན་པའི་ཕྱིར། མ་གྲུབ་ན། དེར་ཐལ། དགག་ཚིག་དེ་ལ། མེད་ཚིག་གི་དགག་ཚིག་དང༌། སྟོང་ཚིག་གི་དགག་ཚིག །ཉིད་ཚིག་གི་དགག་ཚིག་སོགས་དུ་མ་ཞིག་ཡོད་པའི་ཕྱིར།

			གཞན་ཡང༌། ཆོས་ཉིད་ཆོས་ཅན། རང་གི་དངོས་མིང་གི་ཚིག་ཟིན་ལ་དགག་ཚིག་སྦྱར་བའི་ཆོས་ཡིན་པར་ཐལ། ཁྱོད་ཅེས་པའི་ཚིག་དེ། ཁྱོད་ཀྱི་དངོས་མིང་ཡིན་པ་གང་ཞིག །ཁྱོད་ཅེས་པའི་ཚིག་དེ་དགག་ཚིག་ཡིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། དེར་ཐལ། ཁྱོད་ཡོད་པའི་ཕྱིར། རྟགས་གཉིས་པ་མ་གྲུབ་ན། ཆོས་ཉིད་ཆོས་ཅན། ཁྱོད་ཅེས་པའི་ཚིག་དེ་དགག་ཚིག་ཡིན་པར་ཐལ། ཁྱོད་འཛིན་རྟོག་པ་དེ་དགག་རྟོག་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་དགག་པ་ཡིན་པའི་ཕྱིར།

			ཁ་ཅིག་ན་རེ། སྒྲུབ་ཆོས་དེར་མ་གྱུར་པའི་ཆོས་དགག་པའི་མཚན་ཉིད་ཡིན་ཟེར་ན། སྒྲུབ་པ་མ་ཡིན་པའི་ཆོས་དགག་པའི་མཚན་ཉིད་ཡིན་པར་ཐལ། དམ་བཅའ་དེའི་ཕྱིར། འདོད་ན། རྟག་པ་མ་ཡིན་པའི་ཆོས་མི་རྟག་པའི་མཚན་ཉིད་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། རྟག་པ་མ་ཡིན་པའི་ཆོས་ཚད་མས་ངེས་པའི་གང་ཟག་ཡིན་ན། མི་རྟག་པ་ཚད་མས་ངེས་པའི་གང་ཟག་ཡིན་དགོས་པའི་ཕྱིར། མ་གྲུབ་ན། དེར་ཐལ། སྒྲ་རྟག་པ་མ་ཡིན་པའི་ཆོས་སུ་ཚད་མས་ངེས་པའི་གང་ཟག་ཡིན་ན། སྒྲ་མི་རྟག་པར་ཚད་མས་ངེས་པའི་གང་ཟག་ཡིན་དགོས་པའི་ཕྱིར། མ་གྲུབ་ན། དེར་ཐལ། རྟག་པ་མ་ཡིན་པ་སྒྲ་མི་རྟག་པ་སྒྲུབ་པར་བྱེད་པའི་རྟགས་ཡང་དག་མ་ཡིན་པའི་ཕྱིར། མ་གྲུབ་ན་སླའོ། །

			ཡང་ཁ་ཅིག་ན་རེ། བློས་རང་གི་དགག་བྱ་དངོས་སུ་བཅད་པའི་ཚུལ་གྱིས་རྟོགས་པར་བྱ་བ། དགག་པའི་མཚན་ཉིད་ཟེར་ན། སྒྲ་མི་རྟག་པ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། བློས་རང་གི་དགག་བྱ་སྒྲ་རྟག་པ་དངོས་སུ་བཅད་པའི་ཚུལ་གྱིས་རྟོགས་པར་བྱ་བ་ཡིན་པའི་ཕྱིར། མ་གྲུབ་ན། ཤེས་བྱ་ཆོས་ཅན། སྒྲ་མི་རྟག་པ་དེར་ཐལ། བློས་སྒྲ་མི་རྟག་པའི་དགག་བྱ་སྒྲ་རྟག་པ་དངོས་སུ་བཅད་པ་གང་ཞིག །བློས་སྒྲ་མི་རྟག་པར་རྟོགས་པ་ཡིན་པའི་ཕྱིར། དང་པོ་མ་གྲུབ་ན། དེར་ཐལ། བློས་སྒྲ་རྟག་པ་མ་ཡིན་པ་དངོས་སུ་རྟོགས་པའི་ཕྱིར། མ་གྲུབ་ན། དེར་ཐལ། ཚད་མས་སྒྲ་རྟག་པ་མ་ཡིན་པ་དངོས་སུ་རྟོགས་པའི་ཕྱིར། གཉིས་པ་མ་གྲུབ་ན། བློས་སྒྲ་མི་རྟག་པ་རྟོགས་པ་ཡིན་པར་ཐལ། སྒྲ་མི་རྟག་པ་བློའི་ཡུལ་ཡིན་པའི་ཕྱིར། སྒྲ་མི་རྟག་པ་བློའི་ཡུལ་དུ་བྱ་རུང་ཡིན་པའི་ཕྱིར། རྩ་བར་འདོད་ན། སྒྲ་མི་རྟག་པ་ཆོས་ཅན། དགག་པ་མ་ཡིན་པར་ཐལ། སྒྲུབ་པ་ཡིན་པའི་ཕྱིར།

			ཁ་ཅིག་ན་རེ། དགག་པ་གང་ཞིག །རང་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་འཕེན་པ་དེ། མ་ཡིན་དགག་གི་མཚན་ཉིད་དང༌། དགག་པ་གང་ཞིག །རང་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་མི་འཕེན་པ་དེ། མེད་དགག་གི་མཚན་ཉིད་ཟེར་ན། དེ་ལ་ཁ་ཅིག་གིས། རི་བོང་རྭ་ཆོས་ཅན། མཚན་ཉིད་དང་པོ་མ་ཡིན་པར་ཐལ། མ་ཡིན་དགག་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། མེད་པ་ཡིན་པའི་ཕྱིར། གོང་དུ་འདོད་ན། རི་བོང་རྭ་ཆོས་ཅན། རང་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་མི་འཕེན་པ་ཡིན་པར་ཐལ། དེ་ལྟར་འཕེན་པ་མ་ཡིན་པའི་ཕྱིར་ཟེར་ན་མ་ཁྱབ། འདོད་ན། དེ་ཆོས་ཅན། ཁྱོད་དགག་པ་ཡིན་པར་ཐལ་ལོ། །

			རང་ལུགས་ཀྱི་སྐྱོན་ནི། བདག་མེད་མ་ཡིན་པ་ལས་ལོག་པའི་བདག་མེད་ཆོས་ཅན། མཚོན་བྱ་དང་པོ་དེར་ཐལ། མཚན་ཉིད་དེའི་ཕྱིར། རྟགས་གསལ་གཉིས་ཀ་སྒྲུབ་སྟེ། རང་ཞེས་བརྗོད་པའི་སྒྲས་རང་གི་འཕངས་བྱར་གྱུར་པའི་ཆོས་གཞན་དགག་པ་འཕེན་པའི་མེད་དགག་ཡིན་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར།

			ཡང་ཁ་ཅིག་ན་རེ། དགག་པ་གང་ཞིག །རང་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་དངོས་སུ་འཕེན་པ་དེ། མ་ཡིན་དགག་གི་མཚན་ཉིད། དགག་པ་གང་ཞིག །རང་ཞེས་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་དངོས་སུ་མི་འཕེན་པ་དེ། མེད་དགག་གི་མཚན་ཉིད་ཡིན་ནོ་ཟེར་ན། དེ་ལ་སྐྱོན་འཕེན་པ་ཁ་ཅིག་གིས་ལྷས་བྱིན་ཚོན་པོ་ཉིན་པར་ཟས་མི་ཟ་བ་ཆོས་ཅན། རང་ཞེས་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་དངོས་སུ་འཕེན་པ་ཡིན་པར་ཐལ། མ་ཡིན་དགག་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དགག་པ་གང་ཞིག །དངོས་པོ་ཡིན་པའི་ཕྱིར་ཟེར་ན། མི་འཐད་དེ། དེ་རྟག་པ་ཡིན་པའི་ཕྱིར། རྩ་བར་འདོད་ན། ལྷས་བྱིན་ཚོན་པོ་ཉིན་པར་ཟས་མི་ཟ་ཞེས་པའི་ངག་དེས། ལྷས་བྱིན་ཚོན་པོ་མཚན་མོ་ཟས་ཟ་བ་དེ་དངོས་སུ་འཕེན་པ་ཡིན་པར་ཐལ། ལྷས་བྱིན་ཚོན་པོ་ཉིན་པར་ཟས་མི་ཟ་བ་དེ་རང་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་དངོས་སུ་འཕེན་པ་ཡིན་པའི་ཕྱིར། འདོད་ན། དེ་འདྲའི་ངག་དེས། ལྷས་བྱིན་ཚོན་པོ་མཚན་མོ་ཟས་ཟ་བ་དངོས་སུ་བརྗོད་པར་ཐལ། འདོད་པའི་ཕྱིར། འདོད་མི་ནུས་སོ། །

			གཞན་ཡང་ཁྱོད་ཀྱི་མཚན་ཉིད་དེ་མི་འཐད་པར་ཐལ། རང་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་རང་གི་འཕངས་བྱར་གྱུར་བའི་ཆོས་གཞན་སྒྲུབ་པ་ཤུགས་ལ་འཕེན་པའི་མ་ཡིན་དགག་གཅིག་ཡོད་པའི་ཕྱིར། མ་གྲུབ་ན། དེར་ཐལ། དགག་པ་དོན་གྱིས་བསྟན་པ་དང༌། །ཞེས་པའི་གཞུང་གི་བསྟན་དོན་གྲུབ་པའི་ཕྱིར།

			གཞན་ཡང༌། བདག་མེད་མ་ཡིན་པ་ལས་ལོག་པའི་བདག་མེད་ཆོས་ཅན། མ་ཡིན་དགག་ཡིན་པར་ཐལ། དགག་པ་ཡིན་པ་གང་ཞིག །རང་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་དངོས་སུ་འཕེན་པ་ཡིན་པའི་ཕྱིར། རྟགས་དང་པོ་གྲུབ་ཅིང༌། འདོད་མི་ནུས་ཏེ། མེད་དགག་ཡིན་པའི་ཕྱིར། རྟགས་གཉིས་པ་མ་གྲུབ་ན། བདག་མེད་མ་ཡིན་པ་ལས་ལོག་པའི་བདག་མེད་ཆོས་ཅན། དེར་ཐལ། རང་བརྗོད་པའི་སྒྲས་རང་གི་དགག་བྱ་བདག་མེད་མ་ཡིན་པ་བཀག་ཤུལ་དུ་ཆོས་གཞན་དངོས་སུ་འཕེན་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རང་བརྗོད་པའི་སྒྲས་རང་གི་དགག་བྱ་བདག་མེད་མ་ཡིན་པ་བཀག་ཤུལ་དུ་ཆོས་གཞན་བདག་མེད་དངོས་སུ་འཕེན་པ་ཡིན་པའི་ཕྱིར། མ་ཁྱབ་ན། དེ་ལ་ཁྱབ་པ་ཡོད་དེ། བུམ་པས་དག་པའི་ས་ཕྱོགས་དེ། རང་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་ས་ཕྱོགས་དངོས་སུ་འཕེན་ན། དེ་རང་བརྗོད་པའི་སྒྲས་རང་གི་དགག་བྱ་བཀག་ཤུལ་ཏུ་ཆོས་གཞན་དངོས་སུ་འཕེན་པས་ཁྱབ་པའི་ཕྱིར། མ་གྲུབ་ན། དེར་ཐལ། བུམ་པས་དག་པའི་ས་ཕྱོགས་དེ། རང་ཞེས་བརྗོད་པའི་སྒྲས་རང་གི་དགག་བྱ་བཀགཤུལ་དུ་ཆོས་གཞན་དངོས་སུ་འཕེན་པ་ཡིན་པའི་ཕྱིར། མ་གྲུབ་ན། བུམ་པས་དག་པའི་ས་ཕྱོགས་ཆོས་ཅན། དེར་ཐལ། མ་ཡིན་དགག་ཡིན་པའི་ཕྱིར། ཁྱབ་པ་རྩ་བའི་མཚན་ཉིད་ལ་སོང༌། མ་ཁྱབ་མཚམས་ཀྱི་རྩ་རྟགས་མ་གྲུབ་ན། བདག་མེད་མ་ཡིན་པ་ལས་ལོག་པའི་བདག་མེད་དེ། རང་ཞེས་བརྗོད་པའི་སྒྲས་རང་གི་དགག་བྱ་བདག་མེད་མ་ཡིན་པ་བཀག་ཤུལ་དུ་ཆོས་གཞན་དངོས་སུ་འཕེན་པ་ཡིན་པར་ཐལ། དེས་རང་གི་དགག་བྱ་བདག་མེད་མ་ཡིན་པ་བཀག་པ་གང་ཞིག །དེས་བདག་མེད་དངོས་སུ་འཕེན་པའི་ཕྱིར། རྟགས་གཉིས་པ་མ་གྲུབ་ན། དེ་དེར་ཐལ། བུམ་པ་མ་ཡིན་པ་ལས་ལོག་པའི་བུམ་པ་ཞེས་བརྗོད་པའི་སྒྲ་དེས། བུམ་པ་དངོས་སུ་འཕེན་པའི་ཕྱིར།

			ཁ་ཅིག་ན་རེ། དགག་པ་གང་ཞིག །རང་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་སྒྲུབ་པ་འཕེན་པ་དེ། མ་ཡིན་དགག་གི་མཚན་ཉིད་དང༌། དགག་པ་གང་ཞིག །རང་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་སྒྲུབ་པ་མི་འཕེན་པ་དེ། མེད་དགག་གི་མཚན་ཉིད་ཡིན་ཟེར་ན། བུམ་པ་མ་ཡིན་པ་ལས་ལོག་པ་ཆོས་ཅན། མཚན་ཉིད་དང་པོའི་ཟུར་ཕྱི་མ་དེར་ཐལ། མ་ཡིན་དགག་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དགག་པ་དང་དངོས་པོའི་གཞི་མཐུན་ཡིན་པའི་ཕྱིར། དགག་པ་གང་ཞིག །དངོས་པོ་ཡིན་པའི་ཕྱིར། རྟགས་ཕྱི་མ་མ་གྲུབ་ན། དེ་ཆོས་ཅན། དེར་ཐལ། བུམ་པ་ཡིན་པའི་ཕྱིར་ཏེ། བུམ་པ་མ་ཡིན་པ་ལས་ལོག་པ་ཡིན་པའི་ཕྱིར། མ་གྲུབ་ན། བུམ་པ་མ་ཡིན་པ་ལས་ལོག་པ་ཁོ་ཁོ་རང་ཡིན་པར་ཐལ། བུམ་པ་བུམ་པ་ཡིན་པའི་ཕྱིར། རྩ་བར་འདོད་ན། བུམ་པ་མ་ཡིན་པ་ལས་ལོག་པ་ཆོས་ཅན། རང་ཞེས་བརྗོད་པའི་སྒྲས་ཆོས་གཞན་སྒྲུབ་པ་བརྗོད་པར་ཐལ། རང་ཞེས་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་སྒྲུབ་པ་བརྗོད་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རང་ཞེས་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་སྒྲུབ་པ་འཕེན་པའི་ཕྱིར། རྟགས་དངོས། འདོད་ན། བུམ་པ་བརྗོད་ན། སྒྲུབ་པ་བརྗོད་པས་ཁྱབ་པར་ཐལ། བུམ་པ་བརྗོད་པའི་སྒྲས་ཆོས་གཞན་སྒྲུབ་པ་བརྗོད་པའི་ཕྱིར། རྟགས་ཁས། འདོད་ན། བུམ་པ་ཚད་མས་རྟོགས་པའི་གང་ཟག་ཡིན་ན། སྒྲུབ་པ་ཚད་མས་རྟོགས་པའི་གང་ཟག་ཡིན་དགོས་པར་ཐལ། འདོད་པའི་ཕྱིར། འདོད་མི་ནུས་ཏེ། བུམ་པ་སྒྲུབ་པར་མཚོན་པའི་མཚོན་སྦྱོར་རྣམ་དག་འགོད་དགོས་ཀྱི་གང་ཟག་ཡོད་པའི་ཕྱིར།

			གཞན་ཡང༌། རྟག་དངོས་གཉིས་ཀྱིས་སྟོང་པའི་བུམ་པ་ཆོས་ཅན། རང་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་སྒྲུབ་པ་འཕེན་པ་ཡིན་པར་ཐལ། མ་ཡིན་དགག་ཡིན་པའི་ཕྱིར་ཏེ། དགག་པར་གྱུར་པའི་དངོས་པོ་ཡིན་པའི་ཕྱིར། གོང་དུ་འདོད་ན། དེ་འདྲའི་བུམ་པ་ཆོས་ཅན། རང་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་སྒྲུབ་པ་མི་འཕེན་པར་ཐལ། རང་ཞེས་བརྗོད་པའི་སྒྲས་ཆོས་གཞན་སྒྲུབ་པ་མི་འཕེན་པའི་ཕྱིར་ཏེ། རང་ཞེས་བརྗོད་པའི་སྒྲས་སྒྲུབ་པ་མི་འཕེན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཅེས་བརྗོད་པའི་སྒྲས་སྒྲུབ་པ་མ་བརྗོད་པའི་ཕྱིར། བྱས་པ་ལ་ཁོ་ན་རེ། རྟག་དངོས་གཉིས་ཀྱིས་སྟོང་པའི་བུམ་པ་ཆོས་ཅན། རང་བརྗོད་པའི་སྒྲས་ཆོས་གཞན་སྒྲུབ་པ་འཕེན་པར་ཐལ། རང་བརྗོད་པའི་སྒྲས་རང་གི་འཕངས་བྱར་གྱུར་པའི་ཆོས་གཞན་སྒྲུབ་པ་འཕེན་པའི་ཕྱིར་ཟེར་ན་མ་ཁྱབ།

			འོ་ན། ཁོ་རང་ལ། རྟག་དངོས་གཉིས་ཀྱིས་སྟོང་པའི་བུམ་པ་ཆོས་ཅན། ཁྱོད་བརྗོད་པའི་སྒྲས་བདག་མེད་བརྗོད་པར་ཐལ། ཁྱོད་བརྗོད་པའི་སྒྲས་རང་གི་འཕངས་བྱར་གྱུར་པའི་བདག་མེད་བརྗོད་པའི་ཕྱིར། ཁྱབ་པ་ཁས། མ་གྲུབ་ན། རྟག་དངོས་གཉིས་ཀྱིས་སྟོང་པའི་བུམ་པ་ཆོས་ཅན། ཁྱོད་བརྗོད་པའི་སྒྲས་རང་གི་འཕངས་བྱར་གྱུར་པའི་བདག་མེད་བརྗོད་པར་ཐལ། ཁྱོད་བརྗོད་པའི་སྒྲས་རང་གི་བརྗོད་བྱར་གྱུར་པའི་བདག་མེད་བརྗོད་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་བརྗོད་པའི་སྒྲ་ཡོད་པའི་ཕྱིར། གོང་དུ་འདོད་ན། རྗོད་བྱེད་ཀྱི་སྒྲ་ཡིན་ན། བདག་མེད་བརྗོད་པས་ཁྱབ་པར་ཐལ། འདོད་པའི་ཕྱིར། འདོད་མི་ནུས་ཏེ། བདག་མེད་མ་བརྗོད་པའི་རྗོད་བྱེད་ཀྱི་སྒྲ་ཡོད་པའི་ཕྱིར། མ་གྲུབ་ན། དེར་ཐལ། བདག་མེད་ཚད་མས་མ་ངེས་པའི་གང་ཟག་ཡོད་པའི་ཕྱིར།

			ཡང་ཁོ་ན་རེ། ཁྱོད་ཁྱོད་རང་ཡིན་ན། ཁྱོད་མ་ཡིན་པ་ལས་ལོག་པ་ཁྱོད་མ་ཡིན་པ་ལས་ལོག་པ་ཡིན་པས་ཁྱབ་པར་ཐལ། བུམ་པ་བུམ་པ་ཡིན་ན། བུམ་པ་མ་ཡིན་པ་ལས་ལོག་པ་བུམ་པ་མ་ཡིན་པ་ལས་ལོག་པ་ཡིན་དགོས་པའི་ཕྱིར་ཟེར་ན། མ་ཁྱབ། འདོད་ན། སྒྲུབ་པར་གྱུར་པའི་བུམ་པ་ཆོས་ཅན། ཁྱོད་མ་ཡིན་པ་ལས་ལོག་པ་ཁྱོད་མ་ཡིན་པ་ལས་ལོག་པ་ཡིན་པར་ཐལ། ཁྱོད་ཁྱོད་རང་ཡིན་པའི་ཕྱིར། ཁྱབ་པ་ཁས། མ་གྲུབ་ན། སྒྲུབ་པར་གྱུར་པའི་བུམ་པ་ཆོས་ཅན། སྒྲུབ་པར་གྱུར་པའི་བུམ་པ་ཡིན་པར་ཐལ། སྒྲུབ་པ་དང་བུམ་པ་གཉིས་ཀ་ཡིན་པའི་ཕྱིར། རྩ་བར་འདོད་ན། སྒྲུབ་པར་གྱུར་པའི་བུམ་པ་མ་ཡིན་པ་ལས་ལོག་པ་ཆོས་ཅན། སྒྲུབ་པར་གྱུར་པའི་བུམ་པ་མ་ཡིན་པ་ལས་ལོག་པ་མ་ཡིན་པར་ཐལ། སྒྲུབ་པར་གྱུར་པའི་བུམ་པ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དགག་པར་གྱུར་པའི་བུམ་པ་ཡིན་པའི་ཕྱིར། མ་གྲུབ་ན། སྒྲུབ་པར་གྱུར་པའི་བུམ་པ་མ་ཡིན་པ་ལས་ལོག་པ་ཆོས་ཅན། དགག་པར་གྱུར་པའི་བུམ་པ་ཡིན་པར་ཐལ། དགག་པ་དང་བུམ་པ་གཉིས་ཀ་ཡིན་པའི་ཕྱིར། མ་གྲུབ་ན་དེ་དེར་ཐལ། བུམ་པ་མ་ཡིན་པ་ལས་ལོག་པ་དེ། དགག་པ་དང་བུམ་པ་གཉིས་ཀ་ཡིན་པའི་ཕྱིར།

			གོང་གི་མཚན་ཉིད་དེ་ལ་སྐྱོན་འཕེན་པ་ཁ་ཅིག །ཀ་བུམ་གང་རུང་གང་ཞིག །བུམ་པ་མ་ཡིན་པ་ཆོས་ཅན། མ་ཡིན་དགག་ཡིན་པར་ཐལ། དགག་པ་གང་ཞིག །རང་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་སྒྲུབ་པ་འཕེན་པའི་ཕྱིར། མ་གྲུབ་ན། ཀ་བུམ་གང་རུང་གང་ཞིག །བུམ་པ་མ་ཡིན་པ་དེ། རང་ཞེས་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་སྒྲུབ་པ་འཕེན་པ་ཡིན་པར་ཐལ། ཀ་བུམ་གཉིས་ཡོད་པ་གང་ཞིག །རྒྱལ་རིགས་དང་བྲམ་ཟེའི་རིགས་གང་རུང་གང་ཞིག །རྒྱལ་རིགས་མ་ཡིན་པ་དེ། རང་ཞེས་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་སྒྲུབ་པ་འཕེན་པ་ཡིན་པའི་ཕྱིར། མ་གྲུབ་ན། དེར་ཐལ། རྒྱལ་རིགས་དང་བྲམ་ཟེའི་རིགས་གང་རུང་གང་ཞིག །རྒྱལ་རིགས་མ་ཡིན་པ་ཞེས་པའི་སྒྲ་དེས། རྒྱལ་རིགས་བཀག་ཤུལ་དུ་བྲམ་ཟེའི་རིགས་འཕེན་པ་གང་ཞིག །བྲམ་ཟེའི་རིགས་སྒྲུབ་པ་ཡིན་པའི་ཕྱིར་ན་མ་ཁྱབ། དང་པོ་གྲུབ་སྟེ། དེས་བྲམ་ཟེའི་རིགས་སྐབས་སྟོབས་ཀྱིས་འཕེན་པའི་ཕྱིར་ཏེ། གཞི་གཅིག་རྒྱལ་རིགས་དང་བྲམ་ཟེའི་རིགས་གང་རུང་དུ་ངེས་ཞིང༌། རྒྱལ་རིགས་བཀག་པས་བྲམ་ཟེའི་རིགས་ཡིན་པ་སྐབས་སྟོབས་ཀྱིས་ངེས་ནུས་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། མེད་དགག་ཡིན་པའི་ཕྱིར། མ་གྲུབ་ན། ཀ་བུམ་གང་རུང་གང་ཞིག །བུམ་པ་ཆོས་ཅན། ཁྱོད་མ་ཡིན་པ་མེད་དགག་ཡིན་པར་ཐལ། ཁྱོད་མ་ཡིན་པ་ཡོད་པ་གང་ཞིག །ཁྱོད་སྒྲུབ་པ་ཡིན་པའི་ཕྱིར་ན་མ་ཁྱབ།

			ཁ་ཅིག་ན་རེ། མ་ཡིན་དགག་གི་གཞན་སེལ་ལ། དོན་རང་མཚན་གྱི་གཞན་སེལ་དང༌། བློའི་གཞན་སེལ་གཉིས་ཡོད་པ་ལས། མ་ཡིན་དགག་གི་གཞན་སེལ་ཡང་ཡིན། དོན་བྱེད་ནུས་པ་ཡང་ཡིན་པའི་གཞི་མཐུན་པ་དེ། དོན་རང་མཚན་གྱི་གཞན་སེལ་གྱི་མཚན་ཉིད་ཡིན་ཟེར་ན། མ་ཡིན་དགག་གི་གཞན་སེལ་ཡང་ཡིན། དོན་བྱེད་ནུས་པ་ཡང་ཡིན་པའི་གཞི་མཐུན་པ་ཆོས་ཅན། ངོ་བོ་ཉིད་མེད་པར་སྨྲ་བའི་ཐལ་འགྱུར་པས་ཁྱོད་ཁས་མི་ལེན་པར་ཐལ། ཁྱོད་དོན་རང་མཚན་གྱི་གཞན་སེལ་གྱི་མཚན་ཉིད་ཡིན་པའི་ཕྱིར། མ་ཁྱབ་ན། དེ་ལ་ཁྱབ་པ་ཡོད་པར་ཐལ། དོན་རང་མཚན་གྱི་གཞན་སེལ་གྱི་མཚན་ཉིད་ཡིན་ན། ངོ་བོ་ཉིད་མེད་པར་སྨྲ་བའི་ཐལ་འགྱུར་བས་ཁྱོད་ཁས་མི་ལེན་དགོས་པའི་ཕྱིར། རྩ་བར་འདོད་ན། ངོ་བོ་ཉིད་མེད་པར་སྨྲ་བའི་ཐལ་འགྱུར་བ་དེས། མ་ཡིན་དགག་གི་གཞན་སེལ་ཡང་ཡིན། དོན་བྱེད་ནུས་པ་ཡང་ཡིན་པའི་གཞི་མཐུན་པ་ཁས་ལེན་པར་ཐལ། དེས་རྟགས་དངོས་གཉིས་ཀྱི་སྟོང་བའི་བུམ་པ་དེ། དེ་འདྲའི་གཞི་མཐུན་དུ་ཁས་ལེན་པའི་ཕྱིར་ཏེ། དེས་རྟག་དངོས་གཉིས་ཀྱིས་སྟོང་པའི་བུམ་པ་དེ། མ་ཡིན་དགག་གི་གཞན་སེལ་དུ་ཡང་ཁས་ལེན། དེས་རྟག་དངོས་གཉིས་ཀྱིས་སྟོང་པའི་བུམ་པ་དེ། དོན་བྱེད་ནུས་པར་ཡང་ཁས་ལེན་པའི་ཕྱིར།

			གཉིས་པ་རང་ལུགས་བཞག་པ་ལ། དགག་པ་དང་གཞན་སེལ་གཉིས། བྱས་མི་རྟག་ལྟ་བུའི་དོན་གཅིག་ཡིན་པ་གཞིར་བཞག་ནས། མཚན་ཉིད་བཤད་པ་དང༌། དབྱེ་བ་བཤད་པ་གཉིས། དང་པོ་ནི། རང་འཛིན་རྟོག་པས་དགག་བྱ་དངོས་སུ་བཅད་པའི་ཚུལ་གྱི་རྟོགས་པར་བྱ་བ། རང་ཉིད་དགག་པ་ཡིན་པའི་མཚན་ཉིད། ཡང་ན། རང་འཛིན་རྟོག་པས་རང་གི་དགག་བྱ་བཅད་པའི་སྒོ་ནས་དངོས་སུ་རྟོགས་པར་བྱ་བ། རང་ཉིད་དགག་པ་ཡིན་པའི་མཚན་ཉིད། གཉིས་པ་དབྱེ་བ་བཤད་པ་ལ། གཞན་སེལ་ལ་དབྱེ་ན། མ་ཡིན་དགག་གི་གཞན་སེལ་དང༌། མེད་དགག་གི་གཞན་སེལ་གཉིས་ཡོད། དེ་གཉིས་སོ་སོའི་མཚན་ཉིད་ནི། རང་ཞེས་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་རང་འཛིན་རྟོག་པའི་གཞལ་བྱར་འཕངས་པ་ཡང་ཡིན། སྒྲུབ་པ་ཡང་ཡིན་པའི་གཞི་མཐུན་པ་ཡོད་པ་ཡང་ཡིན། དགག་པ་ཡང་ཡིན་པའི་གཞི་མཐུན་པར་དམིགས་པ་དེ། རང་ཉིད་མ་ཡིན་དགག་གི་གཞན་སེལ་གྱི་མཚན་ཉིད། མ་ཡིན་དགག་གི་གཞན་སེལ་དང་མ་ཡིན་དགག་གཉིས་དོན་གཅིག །མ་ཡིན་དགག་གི་གཞན་སེལ་ལ། དོན་རང་མཚན་གྱི་གཞན་སེལ་དང༌། བློའི་གཞན་སེལ་གཉིས་ཡོད།

			དེ་སོ་སོའི་མཚན་ཉིད་ནི། མ་ཡིན་དགག་གི་གཞན་སེལ་ཡང་ཡིན། དོན་དམ་པར་དོན་བྱེད་ནུས་པ་ཡང་ཡིན་པའི་གཞི་མཐུན་པར་དམིགས་པ་དེ། དོན་རང་མཚན་གྱི་གཞན་སེལ་གྱི་མཚན་ཉིད། མཚན་གཞི་ནི། བུམ་པ་མ་ཡིན་པ་ལས་ལོག་པ་ལྟ་བུ། མ་ཡིན་དགག་གི་གཞན་སེལ་ཡང་ཡིན། རྟོག་པས་སྒྲོ་བཏགས་ཀྱང་ཡིན་པའི་གཞི་མཐུན་པ་བློའི་གཞན་སེལ་གྱི་མཚན་ཉིད། མ་ཡིན་དགག་ལ་དབྱེ་ན། རང་ཞེས་བརྗོད་པའི་སྒྲས་རང་གི་འཕངས་བྱར་གྱུར་པའི་ཆོས་གཞན་སྒྲུབ་པ་དངོས་སུ་འཕེན་པའི་མ་ཡིན་དགག་དང༌། རང་ཞེས་བརྗོད་པའི་སྒྲས་རང་གི་འཕངས་བྱར་གྱུར་པའི་ཆོས་གཞན་སྒྲུབ་པ་ཤུགས་ལ་འཕེན་པའི་མ་ཡིན་དགག་དང༌། རང་ཞེས་བརྗོད་པའི་སྒྲས་རང་གི་འཕངས་བྱར་གྱུར་པའི་ཆོས་གཞན་སྒྲུབ་པ་དངོས་ཤུགས་གཉིས་ཀ་ལ་འཕེན་པའི་མ་ཡིན་དགག་དང༌། རང་ཞེས་བརྗོད་པའི་སྒྲས་རང་གི་འཕངས་བྱར་གྱུར་པའི་ཆོས་གཞན་སྒྲུབ་པ་སྐབས་སྟོབས་ཀྱིས་འཕེན་པའི་མ་ཡིན་དགག་དང་བཞི། མཚན་གཞི་ནི། རིམ་པ་ལྟར་དུ། བུམ་པ་ཚད་མས་མ་དམིགས་པའི་ས་ཕྱོགས་དང༌། རི་མེད་པའི་ཐང་གཉིས་དང་པོའི་མཚན་གཞི་ཡིན། བུམ་པ་མ་ཡིན་པ་ལས་ལོག་པ་དང༌། ལྷས་བྱིན་ཚོན་པོ་ཉིན་པར་ཟས་མི་ཟ་བ་གཉིས་གཉིས་པའི་མཚན་གཞི་ཡིན། ཉིན་པར་ཟས་མི་ཟ་བའི་ལྷས་བྱིན་ཚོན་པོ་རིད་པ་མ་ཡིན་པར་ཡོད་པ་དེ། གསུམ་པའི་མཚན་གཞི་ཡིན། རྒྱལ་པོ་དོན་གྲུབ་རྒྱལ་རིགས་དང་བྲམ་ཟེའི་རིགས་གང་རུང་ཡིན་ཞིང༌། བྲམ་ཟེའི་རིགས་མ་ཡིན་པ་དེ། བཞི་པའི་མཚན་གཞི་ཡིན་པའི་ཕྱིར། བུམ་པའི་མ་ཡིན་དགག་གི་གཞན་སེལ་ཡང་ཡིན། རྟོག་པས་སྒྲོ་བཏགས་ཀྱང་ཡིན་པའི་གཞི་མཐུན་པ། བུམ་པའི་བློའི་གཞན་སེལ་གྱི་མཚན་ཉིད། མཚན་གཞི་ནི། བུམ་འཛིན་རྟོག་པ་ལ་བུམ་པ་མ་ཡིན་པ་ལས་ལོག་པར་སྣང་བ་དང༌། རྟོག་པ་ལ་བུམ་པ་མ་ཡིན་པ་ལས་ལོག་པར་སྣང་བ་ལྟ་བུའོ། །

			རང་ཞེས་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་རང་འཛིན་རྟོག་པའི་གཞལ་བྱར་འཕངས་པ་ཡང་ཡིན། སྒྲུབ་པ་ཡང་ཡིན་པའི་གཞི་མཐུན་པ་མེད་པ་ཡང་ཡིན། དགག་པ་ཡང་ཡིན་པའི་གཞི་མཐུན་པར་དམིགས་པ་དེ། རང་ཉིད་མེད་དགག་གི་གཞན་སེལ་གྱི་མཚན་ཉིད་ཡིན། མཚན་གཞི་ནི། བུམ་པ་དང་བུམ་པ་མ་ཡིན་པའི་གཞི་མཐུན་པས་སྟོང་པ་ལྟ་བུ། མེད་དགག་དང་མེད་དགག་གི་གཞན་སེལ་གཉིས་དོན་གཅིག །མེད་དགག་ལ་དབྱེ་ན། རང་གི་དགག་བྱ་ཤེས་བྱ་ལ་སྲིད་པའི་མེད་དགག་དང༌། རང་གི་དགག་བྱ་ཤེས་བྱ་ལ་མི་སྲིད་པའི་མེད་དགག་གཉིས། དེ་གཉིས་སོ་སོའི་མཚན་གཞི་ཡོད་དེ། བུམ་པ་མེད་པ་དང༌། དངོས་པོ་མེད་པ་གཉིས་དང་པོ་དང༌། གང་ཟག་གི་བདག་མེད་གཉིས་པ་ཡིན་པའི་ཕྱིར། དང་པོའི་སྒྲུབ་བྱེད་ནི། བུམ་པ་མེད་པ་རང་གི་དགག་བྱ་ཤེས་བྱ་ལ་སྲིད་པའི་མེད་དགག་ཡིན་པར་ཐལ། བུམ་པ་ཡོད་པ་བུམ་པ་མེད་པའི་དགག་བྱ་ཡིན་པ་གང་ཞིག །བུམ་པ་ཡོད་པ་ཤེས་བྱ་ལ་སྲིད་པའི་ཕྱིར། དང་པོ་མ་གྲུབ་ན། དེར་ཐལ། བུམ་པ་མེད་པ་ཞེས་བརྗོད་པའི་སྒྲས། བུམ་པ་མེད་པའི་དགག་བྱ་བུམ་པ་ཡོད་པ་དངོས་སུ་བཀག་ནས། བུམ་པ་མེད་པ་དངོས་སུ་བརྗོད་པའི་ཕྱིར་ཏེ། བུམ་པ་མ་ཡིན་པ་ལས་ལོག་པ་ཞེས་བརྗོད་པའི་སྒྲས། བུམ་པ་མ་ཡིན་པ་ལས་ལོག་པའི་དགག་བྱ་བུམ་པ་མ་ཡིན་པ་དངོས་སུ་བཀག་ནས། བུམ་པ་མ་ཡིན་པ་ལས་ལོག་པ་དངོས་སུ་བརྗོད་པའི་ཕྱིར་ཏེ། བུམ་པ་མ་ཡིན་པ་ཞེས་པའི་ངག་དེས། དེའི་དགག་བྱ་བུམ་པ་དངོས་སུ་བཀག་ནས། བུམ་པ་མ་ཡིན་པ་དངོས་སུ་བརྗོད་པའི་ཕྱིར་ཏེ། དེ་འདྲའི་ངག་དེས། བུམ་པ་དངོས་སུ་བཀག་པ་གང་ཞིག །དེས་བུམ་པ་མ་ཡིན་པ་དངོས་སུ་བརྗོད་པའི་ཕྱིར། དང་པོ་མ་གྲུབ་ན། བུམ་པ་ཆོས་ཅན། ཁྱོད་མ་ཡིན་པ་ཞེས་པའི་ངག་དེས། ཁྱོད་དངོས་སུ་བཀག་པར་ཐལ། ཁྱོད་དངོས་པོ་ཡིན་པའི་ཕྱིར། གཉིས་པ་མ་གྲུབ་ན། བུམ་པ་མ་ཡིན་པ་ཆོས་ཅན། ཁྱོད་ཅེས་པའི་ངག་དེས། ཁྱོད་དངོས་སུ་བརྗོད་པར་ཐལ། ཁྱོད་བདག་མེད་ཡིན་པའི་ཕྱིར། དེས་དངོས་པོ་མེད་པ་སོགས་ལ་རིགས་འགྲེ། རི་བོང་རྭ་མེད་པ་གཉིས་པ་ཡིན་པའི་སྒྲུབ་བྱེད་ནི། རི་བོང་རྭ་མེད་པ། རང་གི་དགག་བྱ་ཤེས་བྱ་ལ་མི་སྲིད་པའི་མེད་དགག་ཡིན་པར་ཐལ། རི་བོང་རྭ་ཡོད་པ་རི་བོང་རྭ་མེད་པའི་དགག་བྱ་ཡིན་པ་གང་ཞིག །རི་བོང་རྭ་ཡོད་པ་ཤེས་བྱ་ལ་མི་སྲིད་པའི་ཕྱིར། དང་པོ་མ་གྲུབ་ན། རི་བོང་རྭ་ཆོས་ཅན། ཁྱོད་ཡོད་པ་ཁྱོད་མེད་པའི་དགག་བྱ་ཡིན་པར་ཐལ། ཁྱོད་མེད་ངེས་ཡིན་པའི་ཕྱིར།

			གསུམ་པ་རྩོད་པ་སྤོང་བ་ནི། སྒྲ་རྟག་པ་མ་ཡིན་པ་ཆོས་ཅན། རང་འཛིན་རྟོག་པས་རང་གི་དགག་བྱ་དངོས་སུ་བཅད་པའི་ཚུལ་གྱི་རྟོགས་པར་བྱ་བ་ཡིན་པར་ཐལ། དགག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། གཞན་སེལ་ཡིན་པའི་ཕྱིར། མ་གྲུབ་ན། དེ་དེར་ཐལ། རྟག་པ་མ་ཡིན་པ་གཞན་སེལ་ཡིན་པའི་ཕྱིར། གོང་དུ་འདོད་ན། སྒྲ་རྟག་པ་མ་ཡིན་པ་ཆོས་ཅན། རང་འཛིན་རྟོག་པས་རང་གི་དགག་བྱ་དངོས་སུ་བཅད་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། རང་ཞེས་བརྗོད་པའི་སྒྲས་རང་གི་དགག་བྱ་ལ་དངོས་སུ་གནོད་པར་ཐལ། འདོད་པའི་ཕྱིར་ཟེར་ན། འདིར་མ་ཁྱབ། འདོད་ན། སྒྲ་རྟག་པ་མ་ཡིན་པ་ཞེས་པའི་སྒྲ་དེས། སྒྲ་རྟག་པ་ལ་དངོས་སུ་གནོད་པར་ཐལ། དེས་སྒྲ་རྟག་པ་མ་ཡིན་པའི་དགག་བྱ་ལ་དངོས་སུ་གནོད་པའི་ཕྱིར། རྟགས་ཁས། འདོད་ན། སྒྲ་རྟག་པ་མ་ཡིན་པར་རྟོགས་པའི་དངོས་སྟོབས་རྗེས་དཔག་གི་ཡུལ་གྱི་ལོག་ཕྱོགས་ལ་ལུང་རྣམ་དག་གནོད་བྱེད་དུ་འཇུག་པར་ཐལ། སྒྲ་རྟག་པ་ལ། སྒྲ་རྟག་པ་མ་ཡིན་པར་སྟོན་པའི་ལུང་གནོད་བྱེད་དུ་འཇུག་པའི་ཕྱིར། མ་གྲུབ་ན། དེར་ཐལ། སྒྲ་རྟག་པ་ལ། སྒྲ་རྟག་པ་མ་ཡིན་པ་ཞེས་བརྗོད་པའི་སྒྲ་དེ་གནོད་བྱེད་དུ་འཇུག་པའི་ཕྱིར། མ་གྲུབ་ན། དེར་ཐལ། སྒྲ་རྟག་པ་མ་ཡིན་པ་ཞེས་པའི་སྒྲ་དེས། སྒྲ་རྟག་པ་ལ་དངོས་སུ་གནོད་པའི་ཕྱིར། རྟགས་ཁས། རྩ་བར་འདོད་ན། སྒྲ་རྟག་པ་མ་ཡིན་པར་རྟོགས་པའི་དངོས་སྟོབས་རྗེས་དཔག་གི་ཡུལ་ལ་ལུང་སྒྲུབ་བྱེད་རྣམ་དག་ཏུ་འཇུག་པར་ཐལ། རྩ་བར་འདོད་པ་དེའི་ཕྱིར། འདོད་མི་ནུས་ཏེ། རྣམ་འགྲེལ་ལས།25 རྗེས་སུ་དཔག་པའི་ཡུལ་ལ་ཚིག །ཚད་མ་ཉིད་དུ་འདོད་མ་ཡིན། །ཞེས་པའི་དོན་གྲུབ་པའི་ཕྱིར།

			གཞན་ཡང༌། སྒྲ་རྟག་པ་མ་ཡིན་པར་རྟོགས་པའི་རྟོག་པ་དེས། སྒྲ་རྟག་པ་དངོས་སུ་བཅད་པར་ཐལ། སྒྲ་རྟག་པ་མ་ཡིན་པར་རྟོགས་པའི་རྗེས་དཔག་དེས། སྒྲ་རྟག་པ་དངོས་སུ་བཅད་པའི་ཕྱིར། མ་གྲུབ་ན། དེར་ཐལ། སྒྲ་རྟག་པ་མ་ཡིན་པར་རྟོགས་པའི་རྗེས་དཔག་དེ། སྒྲ་རྟག་པ་མ་ཡིན་པར་དངོས་སུ་རྟོགས་པའི་ཚད་མ་ཡིན་པའི་ཕྱིར། གོང་དུ་འདོད་ན། སྒྲ་རྟག་པ་མ་ཡིན་པར་རྟོགས་པའི་རྟོག་པ་དེས། སྒྲ་རྟག་པ་ལ་དངོས་སུ་གནོད་པར་ཐལ། དེས་སྒྲ་རྟག་པ་དངོས་སུ་བཅད་པའི་ཕྱིར། འདོད་ན། སྒྲ་རྟག་པ་མ་ཡིན་པ་ཞེས་པའི་སྒྲ་དེས། སྒྲ་རྟག་པ་ལ་དངོས་སུ་གནོད་པར་ཐལ། འདོད་པ་དེའི་ཕྱིར་ན་མ་ཁྱབ། འདོད་ན། བསྒྲུབས་ཟིན་ཏོ། །

			ཁ་ཅིག །བུམ་པ་ཆོས་ཅན། སྒྲུབ་པ་མ་ཡིན་པར་ཐལ། དགག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དགག་པ་ཡིན་པར་ཐལ། གཞན་སེལ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་འཛིན་རྟོག་པ་དེ། གཞན་སེལ་གྱི་ཡུལ་ཅན་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། དེར་ཐལ། ཁྱོད་འཛིན་རྟོག་པའི་ཡུལ་ཡང་ཡིན། གཞན་སེལ་ཡང་ཡིན་པའི་གཞི་མཐུན་ཡོད་པའི་ཕྱིར་ཟེར་ན་མ་ཁྱབ། མ་གྲུབ་ན། དེ་ཆོས་ཅན། དེར་ཐལ། ཁྱོད་མ་ཡིན་པ་ལས་ལོག་པ་དེ། ཁྱོད་འཛིན་རྟོག་པའི་ཡུལ་ཡང་ཡིན། གཞན་སེལ་ཡང་ཡིན་པའི་གཞི་མཐུན་པ་ཡིན་པའི་ཕྱིར་ཏེ། ཁྱོད་ཡིན་པ་སྲིད་པའི་ཤེས་བྱ་ཡིན་པའི་ཕྱིར། གོང་དུ་མ་ཁྱབ་མཚམས་ལ། རི་བོང་རྭ་ཆོས་ཅན། དགག་པ་ཡིན་པར་ཐལ། ཁྱོད་འཛིན་རྟོག་པ་དེ། དགག་པའི་ཡུལ་ཅན་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་འཛིན་རྟོག་པའི་ཡུལ་ཡང་ཡིན། དགག་པ་ཡང་ཡིན་པའི་གཞི་མཐུན་ཡོད་པའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱི་དོན་སྤྱི་མ་ཡིན་པ་ལས་ལོག་པ་དེ། དེ་འདྲའི་གཞི་མཐུན་པ་ཡིན་པའི་ཕྱིར་ཏེ། ཁྱོད་བདག་མེད་ཡིན་པའི་ཕྱིར།

			ཁོ་ན་རེ། གཞན་སེལ་ལ། དོན་རང་མཚན་གྱི་གཞན་སེལ་དང༌། བློའི་གཞན་སེལ་དང༌། མེད་དགག་གི་གཞན་སེལ་གསུམ་རྣམས་སུ་མེད་པར་ཐལ། དོན་རང་མཚན་གྱི་གཞན་སེལ་མེད་པའི་ཕྱིར་ཏེ། གཞན་སེལ་ཡིན་ན། བློའི་གཞན་སེལ་ཡིན་པས་ཁྱབ་པའི་ཕྱིར་ཏེ། བེམ་པོ་ཡིན་ན། བློའི་གཞན་སེལ་མ་ཡིན་པས་ཁྱབ་པའི་ཕྱིར་ཟེར་ན། དེ་མི་འཐད་པར་ཐལ། གཞན་སེལ་ལ་དབྱེ་ན། མ་ཡིན་དགག་གི་གཞན་སེལ་དང༌། མེད་དགག་གི་གཞན་སེལ་གཉིས་སུ་ཡོད་ཅིང༌། མ་ཡིན་དགག་གི་གཞན་སེལ་ལ། བློའི་གཞན་སེལ་དང༌། དོན་རང་མཚན་གྱི་གཞན་སེལ་གཉིས་སུ་གྲངས་ངེས་པའི་ཕྱིར། རྟགས་གོང་དུ་བསྒྲུབས་ཟིན།

			ཡང་ཁོ་ན་རེ། གང་ཟག་གི་བདག་ཡོད་པར་ཐལ། དེ་དགག་པ་ཡིན་པའི་ཕྱིར། མ་གྲུབ་ན། དེར་ཐལ། གང་ཟག་གི་བདག་འཛིན་པའི་རྟོག་པ་དགག་རྟོག་ཡིན་པའི་ཕྱིར། ཟེར་ན་མ་ཁྱབ། ཚིག་ཟིན་འདི་ལ་དཔྱད་དགོས་སོ། །མ་གྲུབ་ན། གང་ཟག་གི་བདག་ཆོས་ཅན། ཁྱོད་འཛིན་རྟོག་པ་དེ། དགག་རྟོག་ཡིན་པར་ཐལ། ཁྱོད་འཛིན་རྟོག་པ་དེ། རང་ཡུལ་དུ་གྱུར་པའི་དགག་པའི་རྣམ་པ་ཤར་བའི་ཞེན་རིག་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་མེད་ངེས་ཡིན་པའི་ཕྱིར། ཞེས་ཟེར། གོང་དུ་འདོད་ན། གང་ཟག་གི་བདག་མེད་པར་ཐལ། གང་ཟག་གི་བདག་མེད་ཡིན་པའི་ཕྱིར།

			དེ་ལ་ཡང་ཁོ་ན་རེ། བདག་མེད་པར་ཐལ། བདག་མེད་ཡིན་པའི་ཕྱིར་ཟེར་ན་མ་ཁྱབ། མ་གྲུབ་ན། དེར་ཐལ། དངོས་མེད་ཡིན་པའི་ཕྱིར་ཏེ། རྟག་པ་ཡིན་པའི་ཕྱིར། རྩ་བར་འདོད་ན། བདག་ཡོད་པར་ཐལ། ང་ཡོད་པའི་ཕྱིར་ཏེ། གང་ཟག་ཡོད་པའི་ཕྱིར། བྱས་པ་ལ་ཁོ་ན་རེ། བུམ་འཛིན་རྟོག་པ་ལ་བུམ་པ་མ་ཡིན་པ་ལས་ལོག་པར་སྣང་བ། བུམ་པའི་བློའི་གཞན་སེལ་མ་ཡིན་པར་ཐལ། བུམ་འཛིན་རྟོག་པ་ལ་བུམ་པ་མ་ཡིན་པ་ལས་ལོག་པར་སྣང་བ། གཞན་སེལ་མ་ཡིན་པའི་ཕྱིར་ཏེ། དེ་མེད་པའི་ཕྱིར། མ་གྲུབ་ན། དེར་ཐལ། བུམ་འཛིན་རྟོག་པ་ལ་བུམ་པ་མ་ཡིན་པ་ལས་ལོག་པར་མི་སྣང་བའི་ཕྱིར། མ་གྲུབ་ན། དེར་ཐལ། བུམ་འཛིན་རྟོག་པ་ལ་བུམ་པ་མ་ཡིན་པ་ལས་ལོག་པ་དེ་མི་སྣང་བའི་ཕྱིར་ཟེར་ན་མ་ཁྱབ། མ་གྲུབ་ན། བུམ་པ་མ་ཡིན་པ་ལས་ལོག་པ་ཆོས་ཅན། བུམ་འཛིན་རྟོག་པ་ལ་ཁྱོད་ཀྱི་རྣམ་པ་ཤར་བར་ཐལ། འདོད་པའི་ཕྱིར། འདོད་ན། བུམ་པ་ཆོས་ཅན། ཁྱོད་འཛིན་རྟོག་པ་དེ། རང་ཡུལ་དུ་གྱུར་པའི་དགག་པའི་རྣམ་པ་ཤར་བའི་ཞེན་རིག་ཡིན་པར་ཐལ། ཁྱོད་འཛིན་རྟོག་པ་དེ། རང་ཡུལ་དུ་གྱུར་པའི་བུམ་པ་མ་ཡིན་པ་ལས་ལོག་པའི་རྣམ་པ་ཤར་བའི་ཞེན་རིག་ཡིན་པའི་ཕྱིར། རྟགས་ཁས། འདོད་ན། བུམ་པ་ཆོས་ཅན། ཁྱོད་དགག་པ་ཡིན་པར་ཐལ། ཁྱོད་ཡོད་པ་གང་ཞིག །ཁྱོད་འཛིན་རྟོག་པ་དགག་རྟོག་ཡིན་པའི་ཕྱིར། རྟགས་ཁས། འདོད་མི་ནུས་ཏེ། སྒྲུབ་པ་ཡིན་པའི་ཕྱིར། བྱས་པ་ལ་ཁོ་ན་རེ། རི་བོང་རྭ་འཛིན་རྟོག་པ་ལ། རི་བོང་རྭ་མ་ཡིན་པ་ལས་ལོག་པར་སྣང་བ། རི་བོང་རྭའི་བློའི་གཞན་སེལ་མ་ཡིན་པར་ཐལ། རི་བོང་རྭའི་བློའི་གཞན་སེལ་མེད་པའི་ཕྱིར་ཏེ། རི་བོང་རྭའི་བློ་མེད་པའི་ཕྱིར་ཟེར་ན་མ་ཁྱབ། མ་གྲུབ་ན། དེར་ཐལ། རི་བོང་རྭ་མེད་པའི་ཕྱིར། གོང་དུ་འདོད་ན། དེ་ཆོས་ཅན། ཁྱོད་འཛིན་རྟོག་པ་ལ་ཁྱོད་མ་ཡིན་པ་ལས་ལོག་པར་སྣང་བ། ཁྱོད་ཀྱི་བློའི་གཞན་སེལ་ཡིན་པར་ཐལ། ཁྱོད་འཛིན་རྟོག་པ་ལ་ཁྱོད་མ་ཡིན་པ་ལས་ལོག་པར་སྣང་བ་དེ་ཁྱོད་ཀྱི་དོན་སྤྱི་ཡིན་པའི་ཕྱིར།

			ཁ་ཅིག །དེའི་གཞན་སེལ་ཡོད་པར་ཐལ། དེའི་བློའི་གཞན་སེལ་ཡོད་པའི་ཕྱིར། འདོད་ན། མེད་པའི་གཞན་སེལ་ཡོད་པར་ཐལ། རི་བོང་རྭའི་གཞན་སེལ་ཡོད་པའི་ཕྱིར། འདོད་ན། མེད་པ་དང་མེད་པ་མ་ཡིན་པའི་གཞི་མཐུན་པས་སྟོང་པ་མེད་པའི་གཞན་སེལ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། མེད་པའི་གཞན་སེལ་མ་ཡིན་པར་ཐལ། ཡོད་པའི་གཞན་སེལ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཡོད་པ་དང་གཞན་སེལ་གཉིས་ཀ་ཡིན་པའི་ཕྱིར་ཟེར་ན་མ་ཁྱབ། མ་གྲུབ་ན། དེ་ཆོས་ཅན། དེར་ཐལ། གཞན་སེལ་ཡིན་པའི་ཕྱིར་ཏེ། མེད་པའི་མེད་དགག་གི་གཞན་སེལ་ཡིན་པའི་ཕྱིར། མ་གྲུབ་ན། མེད་པ་ཆོས་ཅན། ཁྱོད་དང་ཁྱོད་མ་ཡིན་པའི་གཞི་མཐུན་པས་སྟོང་པ། ཁྱོད་ཀྱི་མེད་དགག་གི་གཞན་སེལ་ཡིན་པར་ཐལ། ཁྱོད་བདག་མེད་ཡིན་པའི་ཕྱིར། མེད་པའི་གཞན་སེལ་ཡོད་ཅེས་གསུང་ཚུལ་འདུག་པ་ལ་དཔྱད་པར་བྱའོ། །

			ཡང་ཁ་ཅིག་ན་རེ། ཀ་བུམ་གཉིས་མ་ཡིན་པ་ལས་ལོག་པ། ཀ་བུམ་གཉིས་ཀྱི་དོན་རང་མཚན་གྱི་གཞན་སེལ་ཡིན་པར་ཐལ། ཀ་བ་མ་ཡིན་པ་ལས་ལོག་པ། ཀ་བའི་དོན་རང་མཚན་གྱི་གཞན་སེལ་ཡིན་པ་གང་ཞིག །བུམ་པ་མ་ཡིན་པ་ལས་ལོག་པ། བུམ་པའི་དོན་རང་མཚན་གྱི་གཞན་སེལ་ཡིན་པའི་ཕྱིར་ཟེར་ན་མ་ཁྱབ། དང་པོ་མ་གྲུབ་ན། ཀ་བ་ཆོས་ཅན། ཁྱོད་མ་ཡིན་པ་ལས་ལོག་པ་ཁྱོད་ཀྱི་དོན་རང་མཚན་གྱི་གཞན་སེལ་ཡིན་པར་ཐལ། ཁྱོད་ཡིན་པ་སྲིད་པའི་དངོས་པོ་ཡིན་པའི་ཕྱིར། གཉིས་པ་ལ་ཡང་རིགས་འགྲེ། གོང་དུ་འདོད་ན། ཀ་བུམ་གཉིས་མ་ཡིན་པ་ལས་ལོག་པ་ཆོས་ཅན། དེའི་དོན་རང་མཚན་གྱི་གཞན་སེལ་མ་ཡིན་པར་ཐལ། ཁྱོད་དོན་རང་མཚན་གྱི་གཞན་སེལ་མ་ཡིན་པའི་ཕྱིར་ཏེ། ཁྱོད་མེད་པའི་ཕྱིར། མ་གྲུབ་ན། ཀ་བུམ་གཉིས་ཆོས་ཅན། ཁྱོད་མ་ཡིན་པ་ལས་ལོག་པ་མེད་པར་ཐལ། ཁྱོད་ཀྱི་ཡིན་པ་མེད་པའི་ཕྱིར། མ་གྲུབ་ན། ཀ་བུམ་གཉིས་ཆོས་ཅན། ཁྱོད་ཀྱི་ཡིན་པ་མེད་པར་ཐལ། ཁྱོད་ཡིན་པ་མི་སྲིད་པའི་ཤེས་བྱ་ཡིན་པའི་ཕྱིར།

			གཞན་ཡང༌། ཀ་བུམ་གཉིས་མ་ཡིན་ལས་ལོག་པ། ཀ་བུམ་གཉིས་ཀྱི་དོན་རང་མཚན་གྱི་གཞན་སེལ་ཡིན་པར་ཐལ། རྟག་དངོས་གཉིས་ཀྱིས་སྟོང་པའི་ཀ་བུམ་གཉིས། ཀ་བུམ་གཉིས་ཀྱི་དོན་རང་མཚན་གྱི་གཞན་སེལ་ཡིན་པའི་ཕྱིར་ན་མ་ཁྱབ། མ་གྲུབ་ན། ཀ་བུམ་གཉིས་ཆོས་ཅན། རྟག་དངོས་གཉིས་ཀྱིས་སྟོང་པའི་ཁྱོད་དེ། ཁྱོད་ཀྱི་དོན་རང་མཚན་གྱི་གཞན་སེལ་ཡིན་པར་ཐལ། ཁྱོད་ཡིན་པ་མི་སྲིད་པའི་དངོས་པོ་ཡིན་པའི་ཕྱིར། བྱས་པ་ལ་ཁོ་ན་རེ། རྟག་དངོས་གཉིས་ཀྱིས་སྟོང་པའི་ཀ་བུམ་གཉིས་ཆོས་ཅན། ཁྱོད་ཡིན་པ་མི་སྲིད་པའི་དངོས་པོ་མ་ཡིན་པར་ཐལ། ཁྱོད་ཡིན་པ་སྲིད་པའི་དངོས་པོ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཀ་བའི་དོན་རང་མཚན་གྱི་གཞན་སེལ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཀ་བ་དང་བུམ་པ་གཉིས་ཀའི་དོན་རང་མཚན་གྱི་གཞན་སེལ་ཡིན་པའི་ཕྱིར་ཟེར་ན་མ་ཁྱབ། མ་གྲུབ་ན། དེ་ཆོས་ཅན། དེར་ཐལ། ཀ་བུམ་གཉིས་ཀྱི་དོན་རང་མཚན་གྱི་གཞན་སེལ་ཡིན་པའི་ཕྱིར། མ་གྲུབ་ན། དེ་དེ་ཡིན་པར་ཐལ། ཀ་བུམ་གཉིས་ཀྱི་དོན་རང་མཚན་གྱི་གཞན་སེལ་ཡོད་པའི་ཕྱིར། མ་གྲུབ་ན། ཀ་བུམ་གཉིས་ཆོས་ཅན། ཁྱོད་ཀྱི་དོན་རང་མཚན་གྱི་གཞན་སེལ་ཡོད་པར་ཐལ། ཁྱོད་དངོས་པོ་ཡིན་པའི་ཕྱིར། དེས་ན་གཞན་སེལ་གྱི་རྣམ་གཞག་གཏན་ལ་ཕབ་པ་ལ་དགོས་པ་ཡོད་དེ། གང་ཟག་གི་བདག་མེད་རྟོགས་པའི་རྗེས་དཔག་གི་དངོས་ཀྱི་གཞལ་བྱ་ཡིན་ན། མེད་དགག་ཡིན་པས་ཁྱབ་ཀྱི། མ་ཡིན་དགག་དང༌། སྒྲུབ་པ་གང་རུང་མ་ཡིན་པ་ཅིག་དགོས་སོ། །ཞེས་ཤེས་པར་བྱ་བའི་ཆེད་ཡིན་པའི་ཕྱིར།





བཞི་པ་སེལ་འཇུག་སྒྲུབ་འཇུག་གི་རྣམ་གཞག་བཤད་པ་ལ།


			ཁ་ཅིག་ན་རེ། རང་ཡུལ་ལ་ཆ་ཤས་སུ་ཕྱེ་ནས་འཇུག་པའི་རིག་པ། སེལ་འཇུག་གི་མཚན་ཉིད། རང་ཡུལ་ལ་ཆ་ཤས་སུ་མ་ཕྱེ་བར་འཇུག་པའི་རིག་པ། སྒྲུབ་འཇུག་གི་མཚན་ཉིད་ཟེར་ན། དང་པོ་ལ། བུམ་པ་ཞེས་བརྗོད་པའི་སྒྲ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྗོད་བྱེད་ཀྱི་སྒྲ་ཡིན་པའི་ཕྱིར་ཏེ། ཆོས་ཅན་དེ་ཡིན་པའི་ཕྱིར། རྩ་བར་འདོད་ན། བུམ་པ་ཞེས་བརྗོད་པའི་སྒྲ་ཆོས་ཅན། རང་ཡུལ་ལ་ཆ་ཤས་སུ་ཕྱེ་ནས་འཇུག་པའི་རིག་པ་མ་ཡིན་པར་ཐལ། རིག་པ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། བེམ་པོ་ཡིན་པའི་ཕྱིར། གཉིས་པ་ལ། སངས་རྒྱས་འཕགས་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། སྒྲུབ་འཇུག་གི་སྐྱེས་བུ་ཡིན་པའི་ཕྱིར་ཏེ། ཆོས་ཅན་དེ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། རང་ཡུལ་ལ་ཆ་ཤས་སུ་མ་ཕྱེ་བར་འཇུག་པའི་རིག་པ་མ་ཡིན་པར་ཐལ། རིག་པ་མ་ཡིན་པའི་ཕྱིར་ཏེ། ཤེས་པ་མ་ཡིན་པའི་ཕྱིར་ཏེ། ལྡན་མིན་འདུ་བྱེད་ཡིན་པའི་ཕྱིར་ཏེ། དེ་དང་གཅིག་ཡིན་པའི་ཕྱིར།

			ཡང་རང་ཡུལ་ལ་ཆ་ཤས་སུ་ཕྱེ་ནས་འཇུག་པའི་རིག་པ། སེལ་འཇུག་གི་བློའི་མཚན་ཉིད། རང་ཡུལ་ལ་ཆ་ཤས་སུ་མ་ཕྱེ་བར་འཇུག་པའི་རིག་པ། སྒྲུབ་འཇུག་གི་བློའི་མཚན་ཉིད་ཟེར་བ་ལ། སྐྱོན་འཕེན་པ་ཁ་ཅིག །རྟོག་པ་ཆོས་ཅན། མཚན་ཉིད་དང་པོ་དེར་ཐལ། མཚོན་བྱ་དེའི་ཕྱིར། མ་གྲུབ་ན། རྟོག་པ་ཆོས་ཅན། སེལ་འཇུག་གི་བློ་ཡིན་པར་ཐལ། རྟོག་པ་ཡིན་པའི་ཕྱིར། རྩ་བར་འདོད་ན། རྟོག་པ་ཆོས་ཅན། རང་ཡུལ་ལ་ཆ་ཤས་སུ་ཕྱེ་ནས་འཇུག་པའི་རིག་པ་ཡིན་པར་ཐལ། འདོད་པའི་ཕྱིར། འདོད་ན། རྟོག་པ་ཆོས་ཅན། རང་ཡུལ་འགའ་ཞིག་ལ་འཇུག །རང་ཡུལ་འགའ་ཞིག་ལ་མི་འཇུག་པར་ཐལ། རང་ཡུལ་ལ་ཆ་ཤས་སུ་ཕྱེ་ནས་འཇུག་པའི་ཕྱིར་ཟེར་ན་མ་ཁྱབ། འདོད་ན། རྟོག་པ་ཆོས་ཅན། རང་ཡུལ་འགའ་ཞིག་ལ་མི་འཇུག་པ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། གཞི་གྲུབ་ན། ཁྱོད་ཀྱི་ཡུལ་ཡིན་པས་ཁྱབ་པའི་ཕྱིར།

			གོང་གི་མ་ཁྱབ་མཚམས་ལ། རང་ཡུལ་ལ་ཆ་ཤས་སུ་ཕྱེ་ནས་འཇུག་པའི་རིག་པ་ཁོ་ཁོ་རང་ཡིན་པར་ཐལ། ཁོ་ཡོད་པའི་ཕྱིར། འདོད་ན། དེ་ཆོས་ཅན། རང་ཡུལ་ལ་ཆ་ཤས་སུ་ཕྱེ་ནས་འཇུག་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། རང་ཡུལ་འགའ་ཞིག་ལ་འཇུག །འགའ་ཞིག་ལ་མི་འཇུག་པར་ཐལ། རང་ཡུལ་ལ་ཆ་ཤས་སུ་ཕྱེ་ནས་འཇུག་པའི་ཕྱིར། ཁྱབ་པ་ཁས། འདོད་ན། དེ་ཆོས་ཅན། རང་ཡུལ་འགའ་ཞིག་ལ་མི་འཇུག་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། རང་ཡུལ་འགའ་ཞིག་ལ་མི་འཇུག་པ་མ་ཡིན་པར་ཐལ། གཞི་གྲུབ་ན། ཁྱོད་ཀྱི་ཡུལ་ཡིན་དགོས་པའི་ཕྱིར། མ་གྲུབ་ན། དེར་ཐལ། དེ་ཡོད་པ་གང་ཞིག །གཞི་གྲུབ་ན། རྟོག་པའི་ཡུལ་ཡིན་དགོས་པའི་ཕྱིར།

			ཁ་ཅིག་ན་རེ། སྒྲ་རྟོག་སེལ་འཇུག་ཡིན་ཟེར་ན། དེ་མ་ཡིན་པར་ཐལ། སྒྲ་སེལ་འཇུག་གི་སྒྲ་མ་ཡིན་པའི་ཕྱིར། མ་གྲུབ་ན། དེར་ཐལ། སྒྲ་དེ་རྗོད་བྱེད་ཀྱི་སྒྲ་མ་ཡིན་པའི་ཕྱིར། མ་གྲུབ་ན། དེར་ཐལ། ཆུའི་སྒྲ་དེ་སྒྲ་ཡིན་པའི་ཕྱིར།

			ཁ་ཅིག་ན་རེ། གཟུགས་དངོས་སུ་རྟོགས་པའི་ཡུལ་ཅན་ཡིན་ན། སྒྲུབ་འཇུག་ཡིན་དགོས། གཟུགས་དོན་སྤྱིའི་ཚུལ་གྱི་རྟོགས་པའི་ཡུལ་ཅན་ཡིན་ན། སེལ་འཇུག་ཡིན་དགོས་ཟེར་ན། དང་པོ་ལ་སོ་སོའི་སྐྱེ་བོ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་གཟུགས་གཟུགས་འཛིན་མངོན་སུམ་གྱིས་དངོས་སུ་རྟོགས་པའི་ཡུལ་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། སེལ་འཇུག་ཡིན་པའི་ཕྱིར་ཏེ། གཟུགས་དོན་སྤྱིའི་ཚུལ་གྱི་རྟོགས་པའི་ཡུལ་ཅན་ཡིན་པའི་ཕྱིར་ཏེ། ཁྱོད་གཟུགས་གཟུགས་འཛིན་རྟོག་པའི་སྒོ་ནས་རྟོགས་པའི་ཡུལ་ཅན་ཡིན་པའི་ཕྱིར།

			དེས་ན་རང་གི་ལུགས་ལ། དེ་གཉིས་སོ་སོའི་མཚན་ཉིད་དང༌། དབྱེ་བ། རྩོད་སྤོང་དང་གསུམ་ལས། དང་པོ་ལ། རང་ཡུལ་ལ་ཆ་ཤས་སུ་ཕྱེ་ནས་འཇུག་པ། སེལ་འཇུག་གི་མཚན་ཉིད། དེ་ལ་དབྱེ་ན། སེལ་འཇུག་གི་སྒྲ། སེལ་འཇུག་གི་བློ། དེའི་སྐྱེས་བུ་དང་གསུམ་ལས་དང་པོ་ལ། མཚན་ཉིད་དང༌། དབྱེ་བ་གཉིས། རང་ཡུལ་ལ་ཆ་ཤས་སུ་ཕྱེ་ནས་འཇུག་པའི་མཉན་བྱ། སེལ་འཇུག་གི་སྒྲའི་མཚན་ཉིད། དེ་ལ་དབྱེ་ན། དེའི་སྒྲ་དོན་མཐུན་དང༌། དེའི་སྒྲ་དོན་མི་མཐུན་གཉིས། རང་ཡུལ་ལ་ཆ་ཤས་སུ་ཕྱེ་ནས་འཇུག་པའི་མཉན་བྱ་དོན་མཐུན་དེ། དང་པོའི་མཚན་ཉིད། མཚན་གཞི་ནི། བུམ་པ་ཞེས་པའི་སྒྲ་ལྟ་བུ། དེ་འདྲའི་མཉན་བྱ་དོན་མི་མཐུན་དེ། གཉིས་པའི་མཚན་ཉིད། མཚན་གཞི་ནི། རི་བོང་རྭ་ཞེས་པའི་སྒྲ་ལྟ་བུ། སེལ་འཇུག་གི་སྒྲ་དང༌། རྗོད་བྱེད་ཀྱི་སྒྲ་གཉིས་དོན་གཅིག །དེའི་སྒྲ་དོན་མཐུན་དང༌། རྗོད་བྱེད་ཀྱི་སྒྲ་དོན་མཐུན་གཉིས་དོན་གཅིག །དེའི་སྒྲ་དོན་མི་མཐུན་དང༌། རྗོད་བྱེད་ཀྱི་སྒྲ་དོན་མི་མཐུན་གཉིས་དོན་གཅིག །སེལ་འཇུག་གི་བློ་ལ་མཚན་ཉིད་དང༌། དབྱེ་བ་གཉིས། རང་ཡུལ་ལ་ཆ་ཤས་སུ་ཕྱེ་ནས་འཇུག་པའི་རིག་པ། དེའི་མཚན་ཉིད། དེ་དང་རྟོག་པ་གཉིས་དོན་གཅིག །དེ་ལ་དབྱེ་ན། དེའི་བློ་དོན་མཐུན་དང༌། དེའི་བློ་དོན་མི་མཐུན་གཉིས། རང་ཡུལ་ལ་ཆ་ཤས་སུ་ཕྱེ་ནས་འཇུག་པའི་རིག་པ་དོན་མཐུན་དེ། དེ་དོན་མཐུན་གྱི་མཚན་ཉིད། དེ་དང་རྟོག་པ་དོན་མཐུན་གཉིས་དོན་གཅིག །མཚན་གཞི་ནི། དཔེར་ན། བུམ་འཛིན་རྟོག་པ་ལྟ་བུ། རང་ཡུལ་ལ་ཆ་ཤས་སུ་ཕྱེ་ནས་འཇུག་པའི་རིག་པ་དོན་མི་མཐུན་དེ། གཉིས་པའི་མཚན་ཉིད། དེ་དང་རྟོག་པ་དོན་མི་མཐུན་གཉིས་དོན་གཅིག །མཚན་གཞི་ནི། དཔེར་ན། རི་བོང་རྭ་འཛིན་རྟོག་པ་ལྟ་བུ། རང་ཡུལ་ལ་ཆ་ཤས་སུ་ཕྱེ་ནས་འཇུག་པའི་སྐྱེས་བུ་དེ། སེལ་འཇུག་གི་གང་ཟག་གི་མཚན་ཉིད། མཚན་གཞི་ནི། དཔེར་ན། ཚུར་མཐོང་ལྟ་བུ།

			གཉིས་པ་སྒྲུབ་འཇུག་བཤད་བ་ལ། རང་ཡུལ་ལ་ཆ་ཤས་སུ་མ་ཕྱེ་བར་འཇུག་པ། དེའི་མཚན་ཉིད། དེ་ལ་དབྱེ་ན། དེའི་བློ་དང༌། དེའི་སྐྱེས་བུ་གཉིས། དང་པོ་ལ། མཚན་ཉིད་དང༌། དབྱེ་བ་གཉིས། རང་ཡུལ་ལ་ཆ་ཤས་སུ་མ་ཕྱེ་བར་འཇུག་པའི་རིག་པ། དེའི་མཚན་ཉིད། དེ་ལ་དབྱེ་ན། དེའི་བློ་དོན་མཐུན་དང༌། དེའི་བློ་དོན་མི་མཐུན་གཉིས་ལས། རང་ཡུལ་ལ་ཆ་ཤས་སུ་མ་ཕྱེ་བར་འཇུག་པའི་རིག་པ་དོན་མཐུན། དང་པོའི་མཚན་ཉིད། དེ་དང་མངོན་སུམ་གཉིས་དོན་གཅིག །རང་ཡུལ་ལ་ཆ་ཤས་སུ་མ་ཕྱེ་བར་འཇུག་པའི་རིག་པ་དོན་མི་མཐུན་དེ། གཉིས་པའི་མཚན་ཉིད། དེ་དང་རྟོག་མེད་ལོག་ཤེས་གཉིས་དོན་གཅིག །མཚན་གཞི་ནི། དཔེར་ན། ཟླ་བ་གཉིས་སྣང་གི་དབང་ཤེས་ལྟ་བུ། རང་ཡུལ་ལ་ཆ་ཤས་སུ་མ་ཕྱེ་བར་འཇུག་པའི་སྐྱེས་བུ། སྒྲུབ་འཇུག་གི་གང་ཟག་གི་མཚན་ཉིད། མཚན་གཞི་ནི། སངས་རྒྱས་འཕགས་པ་ལྟ་བུ།

			རྩོད་པ་སྤོང་པ་ལ། ཁོ་ན་རེ། གོང་འོག་ཀུན་ཏུ་རྩོད་པའི་ཚེ། ཟླ་བ་གཉིས་སྣང་གི་དབང་ཤེས་ཞེས་པ། ཟླ་གཅིག་ཟླ་གཉིས་སུ་སྣང་བའི་དབང་ཤེས་ཞེས་བྱ་བར་གོ་དགོས་སོ། །དེ་ཡང༌། ཟླ་བ་གཉིས་སྣང་གི་དབང་ཤེས་ཆོས་ཅན། སྒྲུབ་འཇུག་གི་བློ་ཡིན་པར་ཐལ། རྟོག་མེད་ལོག་ཤེས་ཡིན་པའི་ཕྱིར། འདོད་ན། དེ་ཆོས་ཅན། ཟླ་བ་གཅིག་ལ་སྒྲུབ་འཇུག་གི་བློ་ཡིན་པར་ཐལ། འདོད་པ་གང་ཞིག །ཁྱོད་སྒྲུབ་འཇུག་གི་བློ་ཡིན་ན། ཁྱོད་ཟླ་བ་གཅིག་ལ་སྒྲུབ་འཇུག་གི་བློ་ཡིན་དགོས་པའི་ཕྱིར། འདོད་ན། དེ་ཆོས་ཅན། ཁྱོད་ལ་ཟླ་བ་གཅིག་སྣང་བར་ཐལ། ཁྱོད་ཟླ་བ་གཅིག་ལ་སྒྲུབ་འཇུག་གི་བློ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ལ་ཟླ་གཅིག་ཟླ་གཅིག་ཡིན་པ་སྣང་བར་ཐལ། ཟླ་གཅིག་ཟླ་གཅིག་ཡིན་པ་དང༌། ཟླ་གཅིག་གཉིས་པོ་དེ་ཡུལ་དུས་རང་བཞིན་གང་ལ་ལྟོས་ཏེ་གྲུབ་སྡེ་རྫས་གཅིག་གང་ཞིག །འདོད་པ་དེའི་ཕྱིར། དང་པོ་མ་གྲུབ་ན། ཟླ་གཅིག་ཆོས་ཅན། ཁྱོད་ཁྱོད་ཡིན་པ་དང༌། ཁྱོད་གཉིས་པོ་ཡུལ་དུས་རང་བཞིན་གང་ལ་ལྟོས་ཏེ་གྲུབ་སྡེ་རྫས་གཅིག་ཡིན་པར་ཐལ། ཁྱོད་ཟླ་གཅིག་དང་གཅིག་ཡིན་པའི་ཕྱིར། གོང་དུ་འདོད་ན། དེ་འདྲའི་དབང་ཤེས་ཆོས་ཅན། ཁྱོད་ལ་ཟླ་གཅིག་ཟླ་གཅིག་ཡིན་པ་མི་སྣང་བར་ཐལ། ཁྱོད་ལ་ཟླ་གཅིག་ཟླ་གཅིག་ཡིན་པར་མི་སྣང་བའི་ཕྱིར་ཟེར་ན་མ་ཁྱབ།

			འོ་ན། ཁོ་རང་ལ། ཟླ་བ་གཉིས་སྣང་བའི་དབང་ཤེས་ཆོས་ཅན། ཁྱོད་ལ་ཟླ་གཅིག་མི་སྣང་བར་ཐལ། ཁྱོད་ལ་ཟླ་གཅིག་ཟླ་གཅིག་ཡིན་པར་མི་སྣང་བའི་ཕྱིར། ཁྱབ་པ་འགྲིག །མ་གྲུབ་ན། དེ་ཆོས་ཅན། དེར་ཐལ། ཁྱོད་ལ་ཟླ་གཅིག་ཟླ་གཉིས་སུ་སྣང་བའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་ལ་ཟླ་གཅིག་སྣང་བར་ཐལ། ཁྱོད་ལ་ཟླ་གཅིག་ཟླ་གཉིས་སུ་སྣང་བའི་ཕྱིར། ཡང་ཁོ་ན་རེ། དེ་ཆོས་ཅན། ཁྱོད་ལ་ཟླ་གཅིག་ཟླ་གཅིག་ཏུ་སྣང་བར་ཐལ། ཁྱོད་ལ་ཟླ་གཅིག་ཟླ་གཅིག་ཡིན་པ་སྣང་བའི་ཕྱིར་ཟེར་ན་མ་ཁྱབ། མ་གྲུབ་ན། དེར་ཐལ། ཁྱོད་ལ་ཟླ་གཅིག་སྣང་བའི་ཕྱིར། གོང་དུ་འདོད་ན། དེ་ཆོས་ཅན། ཁྱོད་ལ་ཟླ་གཅིག་ཟླ་གཅིག་ཏུ་མི་སྣང་བར་ཐལ། ཁྱོད་ལ་ཟླ་གཅིག་ཟླ་གཉིས་སུ་སྣང་བའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཟླ་གཅིག་ཟླ་གཉིས་སུ་སྣང་བའི་དབང་ཤེས་ཡིན་པའི་ཕྱིར།། །།





༄༅། །ཚད་མའི་གཞུང་དོན་འབྱེད་པའི་བསྡུས་གྲྭའི་རྣམ་གཞག་རིགས་


			ལམ་འཕྲུལ་གྱི་ལྡེ་མིག་ཅེས་བྱ་བ་ལས་རིགས་ལམ་ཆེ་བ་ཡུལ་


			ཡུལ་ཅན་དང་བློ་རིག་གི་རྣམ་པར་བཤད་


			པ་བཞུགས་སོ། །


			༄། །བླ་མ་དང་མགོན་པོ་འཇམ་དཔལ་དབྱངས་ལ་ཕྱག་འཚལ་ལོ། །འདིར་ཚད་མའི་གཞུང་དོན་འབྱེད་པའི་བསྡུས་གྲྭའི་རྣམ་གཞག་རིགས་ལམ་འཕྲུལ་གྱི་ལྡེ་མིག་ལས་རིགས་ལམ་ཆེ་བ་ཡུལ་ཡུལ་ཅན་དང༌། བློ་རིག་གི་རྣམ་གཞག་བཤད་པ་ལ།

			ཁ་ཅིག་ན་རེ། ཡུལ་རིག་པ་བློའི་མཚན་ཉིད། བློས་རིག་པར་བྱ་བ་ཡུལ་གྱི་མཚན་ཉིད་དུ་འཇོག་ཟེར་ན། ཚད་མ་ཆོས་ཅན། ཡུལ་རིག་པ་ཡིན་པར་ཐལ། བློ་ཡིན་པའི་ཕྱིར། མ་གྲུབ་ན། ཚད་མ་ཆོས་ཅན། བློ་ཡིན་པར་ཐལ། རིག་པ་ཡིན་པའི་ཕྱིར། རྩ་བར་འདོད་ན། ཚད་མ་ཆོས་ཅན། ཡུལ་ཤེས་པ་ཡིན་པར་ཐལ། ཡུལ་རིག་པ་ཡིན་པའི་ཕྱིར། རྟགས་ཁས། འདོད་ན། ཚད་མ་ཆོས་ཅན། ཡུལ་ཤེས་པ་མ་ཡིན་པར་ཐལ། ཡུལ་དངོས་པོ་མ་ཡིན་པའི་ཕྱིར།

			གཞན་ཡང༌། བློ་ཡིན་ན། ཡུལ་རིག་པའི་བློ་ཡིན་པས་ཁྱབ་པར་ཐལ། ཡུལ་རིག་པ་བློའི་མཚན་ཉིད་ཡིན་པའི་ཕྱིར། རྟགས་ཁས། འདོད་ན། ཡུལ་མ་རྟོགས་པའི་གང་ཟག་གི་རྒྱུད་ཀྱི་བློ་ཆོས་ཅན། ཡུལ་རིག་པའི་བློ་ཡིན་པར་ཐལ། བློ་ཡིན་པའི་ཕྱིར། འདོད་ན། ཡུལ་མ་རྟོགས་པའི་གང་ཟག་གི་རྒྱུད་ཀྱི་བློ་ཆོས་ཅན། ཁྱོད་ཡུལ་རྟོགས་པའི་བློ་ཡིན་པར་ཐལ། ཡུལ་རིག་པའི་བློ་ཡིན་པའི་ཕྱིར། རྟགས་ཁས། འདོད་མི་ནུས་ཏེ། ཁྱོད་ཡུལ་མ་རྟོགས་པའི་གང་ཟག་གི་རྒྱུད་ཀྱི་བློ་ཡིན་པའི་ཕྱིར། ཁྱབ་མཐའ་དེ་ལྟར་གསུངས་འདུག་ཀྱང༌། གང་ཟག་གི་བདག་མེད་མ་རྟོགས་པའི་གང་ཟག་གི་རྒྱུད་ལ། གང་ཟག་གི་བདག་མེད་རྟོགས་པའི་ཡིད་དཔྱོད་ཡོད་ཅེས་ཁས་ལེན་དགོས་སོ། །

			གོང་གི་མཚན་ཉིད་གཉིས་པ་ལ། སྐྱོན་འཕེན་པ་ཁ་ཅིག །རི་བོང་རྭ་ཆོས་ཅན། ཡུལ་ཡིན་པར་ཐལ། བློས་རིག་པར་བྱ་བ་ཡིན་པའི་ཕྱིར། བློས་བཏགས་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟོག་པས་བཏགས་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རང་འཛིན་རྟོག་པས་བཏགས་པ་ཡིན་པའི་ཕྱིར་ཟེར་ན། མ་ཁྱབ། འོ་ན་ཁོ་རང་ལ། རི་བོང་རྭ་ཆོས་ཅན། བློའི་ཡུལ་ཡིན་པར་ཐལ། རང་འཛིན་པའི་བློའི་ཡུལ་ཡིན་པའི་ཕྱིར། ཁྱབ་པ་ཁས། མ་གྲུབ་ན། རི་བོང་རྭ་ཆོས་ཅན། དེར་ཐལ། རང་འཛིན་རྟོག་པའི་ཡུལ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། བདག་མེད་ཡིན་པའི་ཕྱིར། ཡང་ཁོ་ན་རེ། ཚད་མ་ཆོས་ཅན། ཡུལ་རིག་པ་ཡིན་པར་ཐལ། ཡུལ་ཚད་མས་རིག་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ། ཡུལ་ཚད་མས་རིག་པར་བྱ་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཡུལ་གཞལ་བྱ་ཡིན་པའི་ཕྱིར།

			ཁ་ཅིག་ན་རེ། བློས་མངོན་སུམ་དུ་རྟོགས་པར་བྱ་བ། ཡུལ་གྱི་མཚན་ཉིད་ཟེར་ན། གང་ཟག་གི་བདག་མེད་ཆོས་ཅན། བློས་མངོན་སུམ་དུ་རྟོགས་པར་བྱ་བ་ཡིན་པར་ཐལ། ཡུལ་ཡིན་པའི་ཕྱིར། འདོད་ན། གང་ཟག་གི་བདག་མེད་ཆོས་ཅན། བློས་མངོན་སུམ་དུ་རྟོགས་པར་བྱ་བ་མ་ཡིན་པར་ཐལ། བློས་མངོན་སུམ་དུ་རྟོགས་པ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། བློ་གང་གིས་ཀྱང་མངོན་སུམ་དུ་རྟོགས་པ་མ་ཡིན་པའི་ཕྱིར། དེར་ཐལ། མངོན་སུམ་གྱིས་མངོན་སུམ་དུ་རྟོགས་པ་མ་ཡིན་པ་གང་ཞིག །རྗེས་དཔག་གིས་མངོན་སུམ་དུ་རྟོགས་པ་མ་ཡིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། དེར་ཐལ། མངོན་སུམ་གྱིས་མངོན་དུ་གྱུར་པའི་ཚུལ་གྱིས་མ་རྟོགས་པའི་ཕྱིར། མ་གྲུབ་ན་དེ་ཆོས་ཅན། དེར་ཐལ། མངོན་གྱུར་མ་ཡིན་པའི་ཕྱིར་ཏེ། མེད་དགག་ཡིན་པའི་ཕྱིར། གོང་གི་རྟགས་གཉིས་པ་མ་གྲུབ་ན། གང་ཟག་གི་བདག་མེད་ཆོས་ཅན། རྗེས་དཔག་གིས་མངོན་སུམ་དུ་རྟོགས་པ་མ་ཡིན་པར་ཐལ། རྗེས་དཔག་གིས་མངོན་སུམ་དུ་རྟོགས་པ་མེད་པའི་ཕྱིར། མ་གྲུབ་ན། དེར་ཐལ། རྗེས་དཔག་རྟོག་པ་ཡིན་པའི་ཕྱིར།

			བྱས་པ་ལ་ཁོ་ན་རེ། གང་ཟག་གི་བདག་མེད་རྗེས་དཔག་གིས་མངོན་སུམ་དུ་རྟོགས་པ་ཡིན་པར་ཐལ། དེ་རྗེས་དཔག་གིས་དངོས་སུ་རྟོགས་པ་ཡིན་པའི་ཕྱིར་ཟེར་ན་མ་ཁྱབ། མ་གྲུབ་ན། དེ་ཆོས་ཅན། དེར་ཐལ། རྗེས་དཔག་གི་དངོས་གཞལ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། གཞི་གྲུབ་པའི་ཕྱིར་བྱས་པ་ལ་ཁོ་ན་རེ། གང་ཟག་གི་བདག་མེད་ཆོས་ཅན། ཁྱོད་མངོན་སུམ་དུ་རྟོགས་པ་མེད་པར་ཐལ། ཁྱོད་མངོན་དུ་གྱུར་པའི་ཚུལ་གྱིས་རྟོགས་པ་མེད་པའི་ཕྱིར་ཏེ། ཁྱོད་མེད་དགག་ཡིན་པའི་ཕྱིར། རྟགས་ཁས་ཟེར་ན། མ་ཁྱབ་སྟེ། རྣམ་མཁྱེན་གྱིས་གང་ཟག་གི་བདག་མེད་མངོན་སུམ་དུ་རྟོགས་པའི་ཕྱིར་ཏེ། དེས་ཆོས་ཐམས་ཅད་མངོན་སུམ་དུ་རྟོགས་པའི་ཕྱིར།

			ཡང་གང་ཟག་གི་བདག་མེད་རྣམ་མཁྱེན་གྱིས་མངོན་དུ་གྱུར་པའི་ཚུལ་གྱིས་རྟོགས་པར་ཐལ། གང་ཟག་གི་བདག་མེད་རྣམ་མཁྱེན་གྱིས་མངོན་སུམ་དུ་རྟོགས་པའི་ཕྱིར་ཏེ། རྣམ་མཁྱེན་གྱིས་གང་ཟག་གི་བདག་མེད་མངོན་སུམ་དུ་རྟོགས་པའི་ཕྱིར་ཟེར་ན་མ་ཁྱབ་བོ། །

			ཁ་ཅིག་ན་རེ། ཡུལ་ཡིན་ན། ཡུལ་དང་ཡུལ་ཅན་གཉིས་སུ་ཕྱེ་བའི་ཡུལ་ཡིན་པས་ཁྱབ་ཟེར་ན། རྣམ་མཁྱེན་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན། རྣམ་མཁྱེན་ཆོས་ཅན། ཡུལ་དང་ཡུལ་ཅན་གཉིས་སུ་ཕྱེ་བའི་ཡུལ་མ་ཡིན་པར་ཐལ། ཡུལ་དང་ཡུལ་ཅན་གཉིས་སུ་ཕྱེ་བའི་ཡུལ་ཅན་ཡིན་པའི་ཕྱིར། མ་གྲུབ་ན། རྣམ་མཁྱེན་ཆོས་ཅན། དེར་ཐལ། ཚད་མ་ཡིན་པའི་ཕྱིར།

			གཞན་ཡང༌། ཡུལ་ཅན་ཡིན་ན། ཡུལ་དང་ཡུལ་ཅན་གཉིས་སུ་ཕྱེ་བའི་ཡུལ་ཅན་ཡིན་པས་ཁྱབ་པར་ཐལ། ཡུལ་ཡིན་ན། ཡུལ་དང་ཡུལ་ཅན་གཉིས་སུ་ཕྱེ་བའི་ཡུལ་ཡིན་པས་ཁྱབ་པའི་ཕྱིར། རྟགས་དངོས། འདོད་ན། རྗོད་བྱེད་ཀྱི་སྒྲ་ཆོས་ཅན། དེར་ཐལ། དེའི་ཕྱིར། མ་གྲུབ་ན། རྗོད་བྱེད་ཀྱི་སྒྲ་ཆོས་ཅན། ཡུལ་ཅན་ཡིན་པར་ཐལ། ཁྱོད་ཀྱི་ཡུལ་ཡོད་པའི་ཕྱིར།

			གཞན་ཡང༌། རྗོད་བྱེད་ཀྱི་སྒྲ་ཡུལ་ཅན་ཡིན་པར་ཐལ། རྗོད་བྱེད་ཀྱི་སྒྲ་དེ་རང་ཡུལ་ལ་ཆ་ཤས་སུ་ཕྱེ་ནས་འཇུག་པའི་མཉན་བྱ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། སེལ་འཇུག་གི་སྒྲ་ཡིན་པའི་ཕྱིར་ཏེ། རྗོད་བྱེད་ཀྱི་སྒྲ་ཡིན་པའི་ཕྱིར། མ་ཁྱབ་ན་ཁྱབ་པ་ཡོད་དེ། བརྗོད་བྱེད་ཀྱི་སྒྲ་དང་སེལ་འཇུག་གི་སྒྲ་གཉིས་དོན་གཅིག་ཡིན་པའི་ཕྱིར། གོང་དུ་འདོད་ན། རྗོད་བྱེད་ཀྱི་སྒྲ་ཆོས་ཅན། ཡུལ་དང་ཡུལ་ཅན་གཉིས་སུ་ཕྱེ་བའི་ཡུལ་ཅན་མ་ཡིན་པར་ཐལ། ཡུལ་དང་ཡུལ་ཅན་གཉིས་སུ་ཕྱེ་བའི་ཡུལ་ཡིན་པའི་ཕྱིར་ཏེ། དེ་བེམ་པོ་ཡིན་པའི་ཕྱིར་ཏེ། སྒྲ་ཡིན་པའི་ཕྱིར།

			བྱས་པ་ལ་ཁོ་ན་རེ། ཤེས་པ་ཡིན་ན། ཡུལ་དང་ཡུལ་ཅན་གཉིས་སུ་ཕྱེ་བའི་ཡུལ་ཅན་ཡིན་པས་ཁྱབ་པར་ཐལ། བེམ་པོ་ཡིན་ན། ཡུལ་དང་ཡུལ་ཅན་གཉིས་སུ་ཕྱེ་བའི་ཡུལ་ཡིན་པས་ཁྱབ་པའི་ཕྱིར་ཟེར་ན། འདོད་པ་ཡིན་ཏེ། ཡུལ་དང་ཡུལ་ཅན་གཉིས་སུ་ཕྱེ་བའི་ཡུལ་ཅན་དང་ཤེས་པ་དོན་ཅིག །དེ་གཉིས་སུ་ཕྱེ་བའི་ཡུལ་དང་ཤེས་པ་མ་ཡིན་པའི་ཡོད་པ་དོན་ཅིག་ཏུ་འདོད་དགོས་པའི་ཕྱིར།

			བྱས་པ་ལ་ཁོ་ན་རེ། རི་བོང་རྭ་འཛིན་རྟོག་པ་ཆོས་ཅན། ཡུལ་དང་ཡུལ་ཅན་གཉིས་སུ་ཕྱེ་བའི་ཡུལ་ཅན་ཡིན་པར་ཐལ། ཤེས་པ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ཀྱི་ཡུལ་ཡོད་པར་ཐལ། ཁྱོད་ཡུལ་ཅན་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ཀྱི་གཞལ་བྱ་ཡོད་པར་ཐལ། ཁྱོད་ཀྱི་ཡུལ་ཡོད་པའི་ཕྱིར་ཟེར་ན་མ་ཁྱབ། མ་གྲུབ་ན། རི་བོང་རྭ་འཛིན་རྟོག་པ་ཆོས་ཅན། ཁྱོད་ཀྱི་ཡུལ་ཡོད་པར་ཐལ། ཁྱོད་ཀྱི་སྣང་ཡུལ་ཡོད་པའི་ཕྱིར། དེར་ཐལ། རི་བོང་རྭའི་དོན་སྤྱི་ཁྱོད་ཀྱི་སྣང་ཡུལ་ཡིན་པའི་ཕྱིར། མ་གྲུབ་ན། རི་བོང་རྭ་ཆོས་ཅན། ཁྱོད་ཀྱི་དོན་སྤྱི་ཁྱོད་འཛིན་རྟོག་པའི་སྣང་ཡུལ་ཡིན་པར་ཐལ། ཁྱོད་བདག་མེད་ཡིན་པའི་ཕྱིར།

			དེ་ལ་ཁ་ཅིག་གིས། ཚད་མ་དེ། ཡུལ་དང་ཡུལ་ཅན་གཉིས་སུ་ཕྱེ་བའི་ཡུལ་མ་ཡིན་པར་ཐལ། རྣམ་མཁྱེན་དེ། ཡུལ་དང་ཡུལ་ཅན་གཉིས་སུ་ཕྱེ་བའི་ཡུལ་མ་ཡིན་པའི་ཕྱིར། འདོད་ན། ཚད་མ་ཆོས་ཅན། ཡུལ་དང་ཡུལ་ཅན་གཉིས་སུ་ཕྱེ་བའི་ཡུལ་ཡིན་པར་ཐལ། ཡུལ་དང་ཡུལ་ཅན་གཉིས་སུ་ཕྱེ་བའི་ཡོད་པ་ཡིན་པ་གང་ཞིག །ཡོད་པ་ཡིན་ན། ཡུལ་ཡིན་པས་ཁྱབ་པའི་ཕྱིར་ཟེར་ན་མ་ཁྱབ། རང་རིག་ཆོས་ཅན། གཟུང་བ་དང་འཛིན་པ་གཉིས་སུ་ཕྱེ་བའི་གཟུང་བ་ཡིན་པར་ཐལ། དེ་གཉིས་སུ་ཕྱེ་བའི་ཡོད་པ་གང་ཞིག །ཡོད་པ་ཡིན་ན། གཟུང་བ་ཡིན་པས་ཁྱབ་པའི་ཕྱིར། ཁྱབ་པ་འགྲིག །འདོད་མི་ནུས་ཏེ། དེ་གཉིས་སུ་ཕྱེ་བའི་འཛིན་པ་ཡིན་པའི་ཕྱིར་ཏེ། རང་རིག་ཡིན་པའི་ཕྱིར། བྱས་པ་ལ་ཁོ་ན་རེ། རང་རིག་ཆོས་ཅན། བློ་དང་བློའི་ཡུལ་དུ་བྱ་རུང་གཉིས་སུ་ཕྱེ་བའི་བློའི་ཡུལ་དུ་བྱ་རུང་མ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། བློ་དང་ཤེས་བྱ་གཉིས་སུ་ཕྱེ་བའི་ཤེས་བྱ་ཡིན་པའི་ཕྱིར། དེར་ཐལ། བློ་དང་ཡོད་པ་གཉིས་སུ་ཕྱེ་བའི་ཡོད་པ་ཡིན་པའི་ཕྱིར་ཟེར་ན་མ་ཁྱབ་སྟེ། དེ་དེ་གཉིས་སུ་ཕྱེ་བའི་བློ་ཡིན་པའི་ཕྱིར་རོ། །

			རང་གི་ལུགས་ལ། ཡུལ་དང་ཡུལ་ཅན་གཉིས་ལས། དང་པོ་ནི། བློས་རིག་པར་བྱ་བ། ཡུལ་གྱི་མཚན་ཉིད་དུ་འཇོག །ཡུལ་ལ་དབྱེ་ན། སྣང་ཡུལ། ཞེན་ཡུལ། འཇུག་ཡུལ་དང་བཅས་པ་རྣམས་སུ་ཡོད། བློ་དེའི་སྣང་ཡུལ་དང་བློ་དེའི་བཟུང་ཡུལ་དོན་གཅིག །གཞི་གྲུབ་ན་སྣང་ཡུལ་ཡིན་པས་ཁྱབ་སྟེ། དངོས་པོ་ཡིན་ན་མངོན་སུམ་གྱི་སྣང་ཡུལ་ཡིན་པས་ཁྱབ་པ་གང་ཞིག །རྟག་པ་ཡིན་ན། རྟོག་པའི་སྣང་ཡུལ་ཡིན་པས་ཁྱབ་པའི་ཕྱིར། དང་པོ་གྲུབ་སྟེ། མངོན་སུམ་གྱི་སྣང་ཡུལ། བཟུང་ཡུལ། དངོས་པོ་རྣམས་དོན་གཅིག་ཡིན་པའི་ཕྱིར།

			གཞན་ཡང༌། དངོས་པོ་ཡིན་ན་མངོན་སུམ་གྱི་སྣང་ཡུལ་ཡིན་དགོས་པར་ཐལ། དངོས་པོ་ཡིན་ན་མངོན་སུམ་གྱིས་མངོན་དུ་གྱུར་པའི་ཚུལ་གྱིས་རྟོགས་པར་བྱ་བ་ཡིན་དགོས་པའི་ཕྱིར། རྩ་རྟགས་གཉིས་པ་གྲུབ་སྟེ། རྟོག་པའི་སྣང་ཡུལ། གཟུང་ཡུལ། རྟག་པ་རྣམས་དོན་གཅིག་ཡིན་པའི་ཕྱིར། ཡང་མངོན་སུམ་གྱི་འཇུག་ཡུལ་དང་མངོན་སུམ་གྱི་འཛིན་སྟངས་ཀྱི་ཡུལ་དོན་གཅིག །རྟོག་པའི་ཞེན་ཡུལ། འཇུག་ཡུལ། དེའི་འཛིན་སྟངས་ཀྱི་ཡུལ་རྣམས་དོན་གཅིག །གཞི་གྲུབ་ན། རྟོག་པ་དང་རྟོག་མེད་ཀྱི་ཤེས་པ་གཉིས་ཀའི་འཛིན་སྟངས་ཀྱི་ཡུལ་ཡིན་པས་ཁྱབ་བོ། །

			རང་འཛིན་རྟོག་པའི་འཛིན་སྟངས་ཀྱི་ཡུལ་ཡིན་ན། རྟོག་པའི་འཛིན་སྟངས་ཀྱི་ཡུལ་ཡིན་པས་མ་ཁྱབ་སྟེ། རི་བོང་རྭ་དེ་རྟོག་པའི་འཛིན་སྟངས་ཀྱི་ཡུལ་མ་ཡིན་པའི་ཕྱིར། དེར་ཐལ། དེ་རྟོག་པའི་ཡུལ་མ་ཡིན་པའི་ཕྱིར་ཏེ། དེ་བློའི་ཡུལ་མ་ཡིན་པའི་ཕྱིར་ཏེ། དེ་བློའི་ཡུལ་དུ་བྱ་རུང་མ་ཡིན་པའི་ཕྱིར། དེ་ཆོས་ཅན། རང་འཛིན་རྟོག་པའི་འཛིན་སྟངས་ཀྱི་ཡུལ་ཡིན་པར་ཐལ། བདག་མེད་ཡིན་པའི་ཕྱིར།

			བྱས་པ་ལ་ཁོ་ན་རེ། བུམ་པ་ཆོས་ཅན། རང་འཛིན་རྟོག་པའི་འཛིན་སྟངས་ཀྱི་ཡུལ་ཡིན་པར་ཐལ། བདག་མེད་ཡིན་པའི་ཕྱིར། ཁྱབ་པ་ཁས། འདོད་མི་ནུས་ཏེ། རང་འཛིན་རྟོག་པའི་སྣང་ཡུལ་ཡིན་པའི་ཕྱིར་ཏེ། དེ་ལ་སྣང་བའི་ཕྱིར་ན་མ་ཁྱབ། མ་གྲུབ་ན། དེ་ཆོས་ཅན། ཁྱོད་རང་འཛིན་རྟོག་པ་ལ་སྣང་བར་ཐལ། ཁྱོད་བདག་མེད་ཡིན་པའི་ཕྱིར།

			ཡང་ཁོ་ན་རེ། གང་ཟག་གི་བདག་མེད་ཆོས་ཅན། དངོས་པོ་ཡིན་པར་ཐལ། མངོན་སུམ་གྱི་སྣང་ཡུལ་ཡིན་པའི་ཕྱིར་ཏེ། གང་ཟག་གི་བདག་མེད་རྟོགས་པའི་རྣལ་འབྱོར་མངོན་སུམ་གྱི་སྣང་ཡུལ་ཡིན་པའི་ཕྱིར་ཏེ། དེ་དེ་ལ་གསལ་བར་སྣང་བའི་ཕྱིར། དེར་ཐལ། གང་ཟག་གི་བདག་མེད་རྟོགས་པའི་རྗེས་དཔག་གི་རྒྱུན་གོམས་པར་བྱས་པ་ལས་གོམས་བྱའི་དོན་ལ་གསལ་སྣང་ཐོབ་པ་སྲིད་པའི་ཕྱིར་ན་མ་ཁྱབ་སྟེ། དེས་དེའི་རྒྱུན་གོམས་པར་བྱས་པ་ལས་གང་ཟག་གི་བདག་གིས་དབེན་པའི་འདུ་བྱེད་ལ་གསལ་སྣང་ཐོབ་པར་འགྱུར་བའི་ཕྱིར་ཏེ། དེ་འདྲའི་རྣལ་འབྱོར་མངོན་སུམ་གྱིས་གང་ཟག་གི་བདག་གིས་དབེན་པའི་འདུ་བྱེད་དངོས་སུ་རྟོགས་ནས། གང་ཟག་གི་བདག་མེད་ཤུགས་ལ་རྟོགས་པ་ཡིན་པའི་ཕྱིར།

			ཡང་ཁ་ཅིག །སྒྲ་ཆོས་ཅན། རྟག་པ་དང་མེད་པ་གང་རུང་ཡིན་པར་ཐལ། སྒྲ་རྟག་འཛིན་རྟོག་པའི་སྣང་ཡུལ་དང་ཞེན་ཡུལ་གང་རུང་ཡིན་པའི་ཕྱིར། དེར་ཐལ། དེའི་ཡུལ་ཡིན་པའི་ཕྱིར་ན་མ་ཁྱབ། རྟགས་གྲུབ་སྟེ། དེ་དེའི་དམིགས་ཡུལ་ཡིན་པའི་ཕྱིར།

			ཡང་ཁ་ཅིག །སྣང་ནས་རིག་པར་བྱ་བ། སྣང་ཡུལ་གྱི་མཚན་ཉིད་ཟེར་ན། འོ་ན། བློ་དེ་ལ་སྣང་ནས་རིག་པར་བྱ་བ། བློ་དེའི་སྣང་ཡུལ་གྱི་མཚན་ཉིད་ཡིན་པར་ཐལ། སྣང་ནས་རིག་པར་བྱ་བ་སྣང་ཡུལ་གྱི་མཚན་ཉིད་ཡིན་པའི་ཕྱིར། རྟགས་དངོས། འདོད་ན། སྒྲ་རྟག་པའི་དོན་སྤྱི་ཆོས་ཅན། སྒྲ་རྟག་འཛིན་རྟོག་པ་ལ་སྣང་ནས་རིག་པར་བྱ་བ་ཡིན་པར་ཐལ། སྒྲ་རྟག་འཛིན་རྟོག་པའི་སྣང་ཡུལ་ཡིན་པའི་ཕྱིར། མ་གྲུབ་ན། སྒྲ་རྟག་པ་ཆོས་ཅན། ཁྱོད་ཀྱི་དོན་སྤྱི་ཁྱོད་འཛིན་རྟོག་པའི་སྣང་ཡུལ་ཡིན་པར་ཐལ། ཁྱོད་བདག་མེད་ཡིན་པའི་ཕྱིར། གོང་དུ་འདོད་ན། སྒྲ་རྟག་པའི་དོན་སྤྱི་ཆོས་ཅན། སྒྲ་རྟག་འཛིན་རྟོག་པས་རིག་པར་བྱ་བ་ཡིན་པར་ཐལ། དེ་ལ་སྣང་ནས་རིག་པར་བྱ་བ་ཡིན་པའི་ཕྱིར། འདོད་ན། དེ་ཆོས་ཅན། དེས་རྟོགས་པར་བྱ་བ་ཡིན་པར་ཐལ་ལོ། །འདོད་ན། སྒྲ་རྟག་འཛིན་རྟོག་པས་རྟོགས་པ་ཡོད་པར་ཐལ་ལོ། །འདོད་ན། སྒྲ་རྟག་འཛིན་རྟོག་པ་ཆོས་ཅན། ཁྱོད་ཀྱིས་རྟོགས་པ་མེད་པར་ཐལ། ཁྱོད་ལོག་ཤེས་ཡིན་པའི་ཕྱིར་ཏེ། ཁྱོད་རྟོག་པ་ལོག་ཤེས་ཡིན་པའི་ཕྱིར།

			གཞན་ཡང་། བློ་དེས་རིག་པར་བྱ་བ། བློ་དེའི་ཡུལ་གྱི་མཚན་ཉིད་ཡིན་པར་ཐལ། འདོད་པའི་ཕྱིར། འདོད་ན། ཟླ་གཅིག་ཆོས་ཅན། ཟླ་བ་གཉིས་སྣང་གི་དབང་ཤེས་ཀྱིས་རིག་པར་བྱ་བ་ཡིན་པར་ཐལ། ཟླ་བ་གཉིས་སྣང་གི་དབང་ཤེས་ཀྱི་ཡུལ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དེའི་སྣང་ཡུལ་ཡིན་པའི་ཕྱིར། མ་གྲུབ་ན། ཟླ་གཅིག་ཆོས་ཅན། དེའི་སྣང་ཡུལ་ཡིན་པར་ཐལ། དེ་ལ་སྣང་བའི་ཕྱིར། མ་ཁྱབ་ན། ཟླ་བ་གཉིས་སྣང་གི་དབང་ཤེས་ཆོས་ཅན། ཁྱོད་ལ་སྣང་ན། ཁྱོད་ཀྱི་སྣང་ཡུལ་ཡིན་དགོས་པར་ཐལ། ཁྱོད་རྟོག་མེད་ཀྱི་ཤེས་པ་ཡིན་པའི་ཕྱིར། མ་གྲུབ་ན། ཟླ་བ་གཉིས་སྣང་གི་དབང་ཤེས་ཆོས་ཅན། རྟོག་མེད་ཀྱི་ཤེས་པ་ཡིན་པར་ཐལ། དབང་ཤེས་ཡིན་པའི་ཕྱིར། གོང་དུ་འདོད་ན། ཟླ་གཅིག་ཆོས་ཅན། ཟླ་བ་གཉིས་སྣང་གི་དབང་ཤེས་ཀྱིས་རྟོགས་པ་ཡིན་པར་ཐལ། དེས་རིག་པར་བྱ་བ་ཡིན་པའི་ཕྱིར། རྟགས་ཁས་སོ། །

			གཉིས་པ་ཡུལ་ཅན་ལ། མཚན་ཉིད་དང༌། དབྱེ་བ་གཉིས། དང་པོ་ནི། རང་ཡུལ་ཅི་རིགས་དང་ལྡན་པའི་དངོས་པོ་དེ། རང་ཉིད་ཡུལ་ཅན་གྱི་མཚན་ཉིད། གཉིས་པ་དེ་ལ་དབྱེ་ན། གང་ཟག་དང༌། བློ་དང༌། རྗོད་བྱེད་ཀྱི་སྒྲ་དང་གསུམ། དང་པོ་ལ། རང་གི་ཕུང་པོ་ལྔ་པོ་གང་རུང་ལ་བརྟེན་ནས་བཏགས་པའི་སྐྱེས་བུ་དེ། རང་ཉིད་གང་ཟག་གི་མཚན་ཉིད། བདག་དང་ང་དང་གང་ཟག་དང་སྐྱེས་བུ་རྣམས་དོན་ཅིག །མཚན་གཞི་ནི། ཁམས་གསུམ་སོ་སོའི་རྟེན་ཅན་གྱི་སྐྱེས་བུ་ལྟ་བུ།





གཉིས་པ་བློ་ལ།


			མཚན་ཉིད་དང༌། དབྱེ་བ་གཉིས། དང་པོ་ནི། རིག་པ་བློའི་མཚན་ཉིད། གསལ་ཞིང་རིག་པ་ཤེས་པའི་མཚན་ཉིད། བློ་རིག་པ་ཤེས་པ་གསུམ་དོན་ཅིག །གཉིས་པ་བློ་ལ་དབྱེ་ན། ཚད་མ་དང༌། ཚད་མིན་གྱི་བློ་གཉིས་ལས། དང་པོ་ལ་ཁ་ཅིག །མི་སླུ་བའི་རིག་པ་ཚད་མའི་མཚན་ཉིད་ཟེར་ན། དཔྱད་ཤེས་ཆོས་ཅན། ཚད་མ་ཡིན་པར་ཐལ། མི་སླུ་བའི་རིག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རང་གི་དཔྱད་དོན་ཐོབ་བྱེད་ཀྱི་རིག་པ་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། རང་གི་དཔྱད་དོན་ཐོབ་བྱེད་ཀྱི་རིག་པ་དེ། རང་ཉིད་མི་སླུ་བའི་ཤེས་པའི་མཚན་ཉིད་ཡིན་པའི་ཕྱིར། རྩ་བར་འདོད་ན། དཔྱད་ཤེས་ཆོས་ཅན། གསར་རྟོགས་ཀྱི་རིག་པ་ཡིན་པར་ཐལ། ཚད་མ་ཡིན་པའི་ཕྱིར། རྟགས་དངོས། འདོད་ན། དེ་ཆོས་ཅན། གསར་རྟོགས་ཀྱི་རིག་པ་མ་ཡིན་པར་ཐལ། རྟོགས་ཟིན་རྟོགས་པའི་རིག་པ་ཡིན་པའི་ཕྱིར་ཏེ། ཆོས་ཅན་དེ་ཡིན་པའི་ཕྱིར།

			ཡང་ཁ་ཅིག །རང་གི་གཞལ་བྱ་ལ་མི་སླུ་བའི་རིག་པ་ཚད་མའི་མཚན་ཉིད་ཟེར་ན། དེ་ཆོས་ཅན། ཚད་མ་ཡོད་ན། ཁྱོད་ཡོད་པས་ཁྱབ་པར་ཐལ། ཁྱོད་ཚད་མའི་མཚན་ཉིད་ཡིན་པའི་ཕྱིར། རྟགས་ཁས། འདོད་ན། བུམ་པ་ཆོས་ཅན། རང་གི་གཞལ་བྱ་ལ་མི་སླུ་བའི་རིག་པ་ཡོད་པར་ཐལ། ཚད་མ་ཡོད་པའི་ཕྱིར་ཏེ། ཐམས་ཅད་མཁྱེན་པའི་ཚད་མ་ཡོད་པའི་ཕྱིར། འདོད་ན། བུམ་པ་ཆོས་ཅན། རང་གི་གཞལ་བྱ་ལ་མི་སླུ་བའི་རིག་པ་མེད་པར་ཐལ། རང་གི་གཞལ་བྱ་མེད་པའི་ཕྱིར། མ་གྲུབ་ན། བུམ་པ་ཆོས་ཅན། དེར་ཐལ། ཁྱོད་ཀྱི་གཞལ་བྱ་མེད་པའི་ཕྱིར་ཏེ། ཁྱོད་བེམ་པོ་ཡིན་པའི་ཕྱིར།

			ཁ་ཅིག་གིས། རྟོག་པ་དང་བྲལ་ཞིང་མ་འཁྲུལ་པའི་གསར་དུ་མི་སླུ་བའི་རིག་པ་མངོན་སུམ་ཚད་མའི་མཚན་ཉིད། ཟེར་ན། དེ་ལ་ཁ་ཅིག་གིས་རྣམ་མཁྱེན་སྐད་ཅིག་དང་པོ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། མངོན་སུམ་ཚད་མ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། མངོན་སུམ་སྐད་ཅིག་གཉིས་པ་མངོན་སུམ་ཡིན་པའི་ཕྱིར་ན་མ་ཁྱབ། རང་ལུགས་ཀྱི་སྐྱོན་ནི། བུམ་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། རྟགས་གསལ་སླ།

			ཁ་ཅིག་ན་རེ། རྟོག་བྲལ་གྱི་རིག་པ། མངོན་སུམ་གྱི་ཚད་མའི་མཚན་ཉིད་ཟེར་ན། གངས་རི་སྔོན་པོར་སྣང་བའི་དབང་ཤེས་ཆོས་ཅན། མངོན་སུམ་གྱི་ཚད་མ་ཡིན་པར་ཐལ། རྟོག་བྲལ་གྱི་རིག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྟོག་མེད་ཀྱི་ཤེས་པ་ཡིན་པའི་ཕྱིར་ཏེ། དབང་ཤེས་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། མངོན་སུམ་གྱི་ཚད་མ་མ་ཡིན་པར་ཐལ། མ་འཁྲུལ་བའི་ཤེས་པ་མ་ཡིན་པའི་ཕྱིར་ཏེ། འཁྲུལ་ཤེས་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ལོག་ཤེས་ཡིན་པའི་ཕྱིར།

			རང་ལུགས་ལ། གསར་དུ་མི་སླུ་བའི་རིག་པ་ཚད་མའི་མཚན་ཉིད། ཚད་མའི་མཚན་ཉིད་ཀྱི་ཟུར་དུ་གསར་དུ་དང་མི་སླུ་བ་དང་རིག་པ་ཞེས་གསུམ་སྨོས་པ་ལ་དགོས་པ་ཡོད་དེ། གསར་དུ་ཞེས་པས་དཔྱད་ཤེས་ཚད་མ་ཡིན་པ་གཅོད། མི་སླུ་བ་ཞེས་པས་ཡིད་དཔྱོད་ཚད་མ་ཡིན་པ་གཅོད། རིག་པ་ཞེས་པས་དབང་པོ་གཟུགས་ཅན་པ་ཚད་མ་ཡིན་པ་གཅོད་པ་ཡིན་པའི་ཕྱིར། ཚད་མ་ལ་དབྱེ་ན། མངོན་སུམ་གྱི་ཚད་མ་དང༌། རྗེས་སུ་དཔག་པའི་ཚད་མ་གཉིས་ཡོད། སོ་སོའི་མཚན་ཉིད་མཚན་གཞི་སོགས་འོག་ཏུ་འཆད་དོ། །

			རྟོག་པ་དང་བྲལ་ཞིང་མ་འཁྲུལ་བའི་རིག་པ་བློ་མངོན་སུམ་པའི་མཚན་ཉིད། བློ་མངོན་སུམ་པ་ལ་དབྱེ་ན།





དབང་པོའི་མངོན་སུམ།


			ཡིད་ཀྱི་མངོན་སུམ། རང་རིག་མངོན་སུམ། རྣལ་འབྱོར་མངོན་སུམ་དང་བཞི་ལས། དང་པོ་ལ་མཚན་ཉིད་དང༌། དབྱེ་བ་གཉིས་ལས། དང་པོ་ནི། རང་གི་ཐུན་མོང་མ་ཡིན་པའི་བདག་རྐྱེན་དུ་གྱུར་བའི་དབང་པོ་གཟུགས་ཅན་པ་ལ་བརྟེན་ནས་སྐྱེས་པ་གང་ཞིག །རྟོག་པ་དང་བྲལ་ཞིང་མ་འཁྲུལ་པའི་རིག་པ། དབང་མངོན་གྱི་མཚན་ཉིད། གཉིས་པ་དེ་ལ་དབྱེ་ན། དབང་མངོན་དུ་གྱུར་པའི་ཚད་མ། དཔྱད་ཤེས། སྣང་ལ་མ་ངེས་པའི་བློ་དང་གསུམ་ལས། དང་པོ་ནི། གཟུགས་འཛིན་དབང་མངོན་སྐད་ཅིག་དང་པོ་ལྟ་བུའོ། །གཉིས་པ་ནི། གཟུགས་འཛིན་དབང་མངོན་སྐད་ཅིག་གཉིས་པ་ལྟ་བུའོ། །གསུམ་པ་ནི། ཡིད་སྒྲ་སྙན་པ་ལ་ལྷག་པར་ཆགས་བཞིན་པའི་སྐྱེས་བུའི་རྒྱུད་ཀྱི་གཟུགས་འཛིན་དབང་མངོན་ལྟ་བུའོ། །ཡང་དབང་མངོན་ལ་དབྱེ་ན། གཟུགས་འཛིན་དབང་མངོན། སྒྲ་འཛིན་དབང་མངོན། དྲི་འཛིན་དབང་མངོན། རོ་འཛིན་དབང་མངོན། རེག་འཛིན་དབང་མངོན་དང་ལྔ་ལས། དང་པོ་ནི། རང་གི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་མིག་དབང་དང༌། རང་གི་དམིགས་རྐྱེན་དུ་གྱུར་པའི་གཟུགས་ལ་བརྟེན་ནས་སྐྱེས་པ་གང་ཞིག །རྟོག་པ་དང་བྲལ་ཞིང་མ་འཁྲུལ་བའི་རིག་པ། གཟུགས་འཛིན་དབང་མངོན་གྱིས་མཚན་ཉིད། དེ་བཞིན་དུ་རང་གི་ཐུན་མོང་26མ་ཡིན་པའི་བདག་རྐྱེན་དུ་གྱུར་པའི་རྣ་བའི་དབང་པོ་དང༌། རང་གི་དམིགས་རྐྱེན་དུ་གྱུར་པའི་སྒྲ་ལ་བརྟེན་ནས་སྐྱེས་པ་སོགས་ཕྱི་མ་རྣམས་ལའང་རིགས་འདྲའོ། །





གཉིས་པ་ཡིད་མངོན་ལ།


			མཚན་ཉིད་དང༌། དབྱེ་བ་གཉིས་ལས། དང་པོ་ནི། རང་གི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་ཡིད་དབང་ལ་བརྟེན་ནས་སྐྱེས་པ་གང་ཞིག །རྟོག་པ་དང་བྲལ་ཞིང་མ་འཁྲུལ་བའི་གཞན་རིག་གི་ཤེས་པ་དེ། ཡིད་མངོན་གྱི་མཚན་ཉིད། གཉིས་པ་དེ་ལ་དབྱེ་ན། ཡིད་མངོན་དུ་གྱུར་པའི་ཚད་མ། དཔྱད་ཤེས། སྣང་ལ་མ་ངེས་པའི་བློ་དང་གསུམ་ལས། དང་པོ་ནི། གཞན་སེམས་ཤེས་པའི་མངོན་ཤེས་སྐད་ཅིག་དང་པོ་ལྟ་བུའོ། །གཉིས་པ་ནི། གཞན་སེམས་ཤེས་པའི་མངོན་ཤེས་སྐད་ཅིག་གཉིས་པ་ལྟ་བུའོ། །གསུམ་པ་ནི། ཡིད་གཟུགས་མཛེས་པ་ལ་ལྷག་པར་ཆགས་བཞིན་པའི་སྐྱེས་བུའི་རྒྱུད་ཀྱི་སྒྲ་འཛིན་ཡིད་མངོན་ལྟ་བུའོ། །





གསུམ་པ་རང་རིག་མངོན་སུམ་ལ།


			མཚན་ཉིད་དང༌། དབྱེ་བ་གཉིས་ལས། དང་པོ་ནི། འཛིན་རྣམ་རང་རིག་གི་མཚན་ཉིད། རྟོག་པ་དང་བྲལ་ཞིང་མ་འཁྲུལ་བའི་འཛིན་རྣམ། རང་རིག་མངོན་སུམ་གྱི་མཚན་ཉིད། གཉིས་པ་དེ་ལ་དབྱེ་ན། རང་རིག་མངོན་སུམ་དུ་གྱུར་བའི་ཚད་མ། དཔྱད་ཤེས། སྣང་ལ་མ་ངེས་པའི་བློ་དང་གསུམ་ལས། དང་པོ་ནི། །མིག་ཤེས་ཉམས་སུ་མྱོང་བའི་རང་རིག་མངོན་སུམ་སྐད་ཅིག་དང་པོ་ལྟ་བུའོ། གཉིས་པ་ནི། མིག་ཤེས་ཉམས་སུ་མྱོང་བའི་རང་རིག་མངོན་སུམ་སྐད་ཅིག་གཉིས་པ་ལྟ་བུའོ། གསུམ་པ་ནི། གྲངས་ཅན་པའི་རྒྱུད་ཀྱི་བདེ་བ་ཤེས་པ་ཡིན་པ་ཉམས་སུ་མྱོང་བའི་རང་རིག་མངོན་སུམ་དང༌། བྱེ་བྲག་པའི་རྒྱུད་ཀྱི་བདེ་བ་ཤེས་པ་ཡིན་པ་ཉམས་སུ་མྱོང་བའི་རང་རིག་མངོན་སུམ་དང༌། རྒྱང་འཕེན་པའི་རྒྱུད་ཀྱི་རྗེས་དཔག་ཚད་མ་ཡིན་པ་ཉམས་སུ་མྱོང་བའི་རང་རིག་རྣམས་ལྟ་བུའོ། །





བཞི་པ་རྣལ་འབྱོར་མངོན་སུམ་ལ།


			མཚན་ཉིད། དབྱེ་བ་གཉིས། དང་པོ་ནི། རང་གི་ཐུན་མོང་མ་ཡིན་པའི་བདག་རྐྱེན་དུ་གྱུར་བའི་ཞི་ལྷག་ཟུང་འབྲེལ་གྱི་ཏིང་ངེ་འཛིན་ལ་བརྟེན་ནས་སྐྱེས་པ་གང་ཞིག །རྟོག་པ་དང་བྲལ་ཞིང་མ་འཁྲུལ་བའི་འཕགས་རྒྱུད་ཀྱི་གཞན་རིག་གི་མཁྱེན་པ་དེ། རྣལ་འབྱོར་མངོན་སུམ་གྱི་མཚན་ཉིད། དེ་ལ་དབྱེ་ན། རྣལ་འབྱོར་མངོན་སུམ་དུ་གྱུར་པའི་ཚད་མ་དང༌། དཔྱད་ཤེས་གཉིས་ཡོད་ཅིང༌། རྣལ་འབྱོར་མངོན་སུམ་དུ་གྱུར་པའི་སྣང་ལ་མ་ངེས་པའི་བློ་ནི་མེད་དེ། རྣལ་འབྱོར་མངོན་སུམ་ཡིན་ན་རང་གི་གཞལ་བྱ་ངེས་པས་ཁྱབ་པའི་ཕྱིར་ཏེ། ཚད་མ་རྣམ་འགྲེལ་ལས།27 བློ་གྲོས་ཆེན་པོས་མཐོང་ཉིད་ལས། །རྣམ་པ་ཐམས་ཅད་ངེས་པར་བྱེད། །ཅེས་གསུངས་པའི་ཕྱིར། རྣལ་འབྱོར་མངོན་སུམ་དུ་གྱུར་པའི་དཔྱད་ཤེས་ཡོད་ཀྱང༌། ཀུན་མཁྱེན་ཡེ་ཤེས་སྐད་ཅིག་གཉིས་པ་ལྟ་བུ་ནི་དཔྱད་ཤེས་མ་ཡིན་ཏེ། ཀུན་མཁྱེན་ཡེ་ཤེས་ཡིན་ན། ཚད་མ་ཡིན་པས་ཁྱབ་པའི་ཕྱིར་ཏེ། རྣམ་བཤད་ཐར་ལམ་གསལ་བྱེད་ལས།28 ཁོ་བོས་ནི་ཁ་ནང་དུ་ཕྱོགས་ནས་ཇི་ཙམ་བསམས་ཀྱང༌། ཀུན་མཁྱེན་ཡེ་ཤེས་ལ་གསར་རྟོགས་ཀྱིས་མ་ཁྱབ་པ་མ་ཚོར་རོ། །ཞེས་པ་དང༌། ཚད་མ་ཡིད་ཀྱི་མུན་སེལ་ལས།29 ཚད་མ་སྔ་མས་བཟུང་བ་ཙམ་གྱིས་དཔྱད་ཤེས་སུ་འགྱུར་ན། ཀུན་མཁྱེན་ཡེ་ཤེས་སྐད་ཅིག་གཉིས་པ་ཡན་ཆད་དཔྱད་ཤེས་སུ་ཐལ་བ་སོགས་མཐའ་ཡས་པའི་གནོད་བྱེད་ཡོད་ཀྱང་འོག་ཏུ་བསྟན་པར་བྱའོ། །ཞེས་གསུངས་པའི་ཕྱིར།

			རྟོག་པ་དང་བྲལ་ཞིང་གསར་དུ་མི་སླུ་བའི་རིག་པ་དེ། མངོན་སུམ་གྱི་ཚད་མའི་མཚན་ཉིད། མངོན་སུམ་གྱི་ཚད་མ་ལ་དབྱེ་ན། རང་རིག་མངོན་སུམ་གྱི་ཚད་མ། དབང་པོའི་མངོན་སུམ་གྱི་ཚད་མ། ཡིད་ཀྱི་མངོན་སུམ་གྱི་ཚད་མ། རྣལ་འབྱོར་མངོན་སུམ་གྱི་ཚད་མ་དང་བཞི་ལས། ཁ་ནང་ཁོ་ནར་ཕྱོགས་ཤིང་འཛིན་པ་ཡན་གར་བར་གྱུར་པའི་རྟོག་པ་དང་བྲལ་ཞིང་གསར་དུ་མི་སླུ་བའི་རིག་པ། དང་པོའི་མཚན་ཉིད། རང་གི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་དབང་པོ་གཟུགས་ཅན་པ་ལ་བརྟེན་ནས་བྱུང་བའི་རྟོག་པ་དང་བྲལ་ཞིང་གསར་དུ་མི་སླུ་བའི་རིག་པ། གཉིས་པའི་མཚན་ཉིད། དེ་ལ་དབྱེ་ན། གཟུགས་འཛིན་དབང་མངོན་གྱི་ཚད་མ་སོགས་ལྔ་ཡོད། རང་གི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་ཡིད་དབང་ལ་བརྟེན་ནས་བྱུང་བའི་རྟོག་པ་དང་བྲལ་ཞིང་གསར་དུ་མི་སླུ་བའི་རིག་པ། གསུམ་པའི་མཚན་ཉིད། དེ་ལ་དབྱེ་ན། གཟུགས་འཛིན་ཡིད་མངོན་གྱི་ཚད་མ་སོགས་དྲུག་ཡོད།

			རང་གི་བདག་རྐྱེན་དུ་གྱུར་པའི་ཞི་ལྷག་ཟུང་འབྲེལ་གྱི་ཏིང་ངེ་འཛིན་ལ་བརྟེན་ནས་ཕྲ་བའི་མི་རྟག་པ་དང༌། གང་ཟག་གི་བདག་མེད་ཕྲ་རགས་གང་རུང་མངོན་སུམ་དུ་གསར་དུ་རྟོགས་པའི་འཕགས་རྒྱུད་ཀྱི་གཞན་རིག་གི་མཁྱེན་པ། བཞི་པའི་མཚན་ཉིད། དེ་ལ་དབྱེ་ན། ཕྲ་བའི་མི་རྟག་པ་མངོན་སུམ་དུ་རྟོགས་པའི་ཚད་མ་དང༌། གང་ཟག་གི་བདག་མེད་རགས་པ་མངོན་སུམ་དུ་རྟོགས་པའི་ཚད་མ་དང༌། གང་ཟག་གི་བདག་མེད་ཕྲ་མོ་མངོན་སུམ་དུ་རྟོགས་པའི་ཚད་མ་དང་གསུམ་ཡོད།





མངོན་སུམ་ལྟར་སྣང་བཤད་པ་ལ།


			མཚན་ཉིད་དང༌། དབྱེ་བ་གཉིས་ལས། དང་པོ་ནི། རང་གི་སྣང་ཡུལ་ལ་འཁྲུལ་པའི་རིག་པ། མངོན་སུམ་ལྟར་སྣང་གི་མཚན་ཉིད། དེ་དང་འཁྲུལ་ཤེས་དོན་གཅིག །གཉིས་པ་ནི། དེ་ལ་དབྱེ་ན། བདུན་ཡོད་དེ། རྟོག་པ་མངོན་སུམ་ལྟར་སྣང་དྲུག་དང༌། རྟོག་མེད་མངོན་སུམ་ལྟར་སྣང་གཅིག་ཏེ་བདུན་ཡོད་པའི་ཕྱིར། དང་པོ་དྲུག་ཡོད་དེ། འཁྲུལ་པའི་རྟོག་པ། ཀུན་རྫོབ་ཀྱི་རྟོག་པ། རྗེས་དཔག་གི་རྟོག་པ། རྗེས་སུ་དཔག་པ་ལས་བྱུང་བའི་རྟོག་པ། དྲན་པའི་རྟོག་པ། མངོན་འདོད་ཀྱི་རྟོག་པ་རྣམས་སུ་ཡོད་པའི་ཕྱིར། མཚན་གཞི་རིམ་པ་ལྟར། །དང་པོ་ནི། སྒྲ་རྟག་འཛིན་རྟོག་པ་ལྟ་བུ། གཉིས་པ་ནི། སྒྲ་མི་རྟག་རྟོགས་ཀྱི་རྗེས་དཔག་ལྟ་བུ། གསུམ་པ་ནི། རྟག་འཛིན་སེམས་སུ་གྱུར་པའི་རྟོག་པ་ལྟ་བུ། བཞི་པ་ནི། རྗེས་དཔག་གི་རྗེས་སུ་བྱུང་བའི་རྟོག་པ་ལྟ་བུ། ལྔ་པ་ནི། དེ་རིང་གི་དུས་སུ་འདས་པའི་དོན་དྲན་པའི་རྟོག་པ་ལྟ་བུ། དྲུག་པ་ནི། དེ་རིང་གི་དུས་སུ་མ་འོངས་30པའི་དོན་མངོན་པར་འདོད་པའི་རྟོག་པ་ལྟ་བུའོ། །

			རྟོག་མེད་མངོན་སུམ་ལྟར་སྣང་ལ་དུ་མ་ཡོད་དེ། ཡིད་ཤེས་སུ་གྱུར་པའི་དེ་དང༌། དབང་ཤེས་སུ་གྱུར་པའི་དེ་གཉིས་ལས། དང་པོའི་མཚན་གཞི་གོང་དུ་བཤད་ཟིན་ཅིང༌། གཉིས་པ་ལ་ཡང་བཞི་ཡོད་དེ། འཁྲུལ་རྒྱུ་བརྟེན་ལ་ཡོད་པ། འཁྲུལ་རྒྱུ་གནས་ལ་ཡོད་པ། འཁྲུལ་རྒྱུ་ཡུལ་ལ་ཡོད་པ། འཁྲུལ་རྒྱུ་དེ་མ་ཐག་རྐྱེན་ལ་ཡོད་པ་དང་བཞི་ཡོད་པའི་ཕྱིར། དང་པོ་ནི། མིག་རབ་རིབ་ཀྱིས་བསླད་པ་ལྟ་བུ་ཡིན་ཏེ། དེ་ལ་རྟེན་ནས་ཟླ་གཅིག་ཟླ་གཉིས་སུ་སྣང་བའི་དབང་ཤེས་སྐྱེས་པའི་ཕྱིར། གཉིས་པ་ནི། གྲུར་ཞུགས་པ་ལྟ་བུ་ཡིན་ཏེ། དེ་ལ་བརྟེན་ནས་ལྗོན་ཤིང་འགྲོ་བར་སྣང་བའི་དབང་ཤེས་སྐྱེས་པའི་ཕྱིར། གསུམ་པ་ནི། འགལ་མེ་31མྱུར་དུ་བསྐོར་བ་ལྟ་བུ་ཡིན་ཏེ། དེ་ལ་བརྟེན་ནས་འགལ་མེ་འཁོར་ལོར་སྣང་བའི་དབང་ཤེས་སྐྱེས་པའི་ཕྱིར། བཞི་པ་ནི། ཡིད་ཞེ་སྡང་གིས་དཀྲུགས་པ་ལྟ་བུ་ཡིན་ཏེ། དེ་ལ་བརྟེན་ནས་ས་གཞི་དམར་པོར་སྣང་བའི་དབང་ཤེས་སྐྱེས་པའི་ཕྱིར། རྟོག་མེད་ལོག་ཤེས། རྟོག་མེད་མངོན་སུམ་ལྟར་སྣང༌། མེད་པ་གསལ་སྣང་ཅན་གྱི་ཤེས་པ་རྣམས་དོན་གཅིག་གོ །

			རང་གི་རྟེན་རྟགས་ཡང་དག་ལ་བརྟེན་ནས་དངོས་སུ་སྐྱེས་པའི་གསར་དུ་མི་སླུ་བའི་ཞེན་རིག་དེ། རྗེས་སུ་དཔག་པའི་ཚད་མའི་མཚན་ཉིད། དེ་ལ་དབྱེ་ན། དངོས་སྟོབས་ཀྱི་རྗེས་དཔག །གྲགས་པའི་རྗེས་དཔག །ཡིད་ཆེས་ཀྱི་རྗེས་དཔག་དང་གསུམ་ལས། བྱས་རྟགས་ཀྱིས་སྒྲ་མི་རྟག་རྟོགས་ཀྱི་རྗེས་དཔག་དང་པོའི་མཚན་གཞི། རྟོག་ཡུལ་ན་ཡོད་པའི་རྟགས་ལས་རི་བོང་ཅན་ལ་ཟླ་སྒྲས་བརྗོད་རུང་དུ་རྟོགས་པའི་རྗེས་དཔག་གཉིས་པའི་མཚན་གཞི། དཔྱད་གསུམ་གྱིས་དག་པའི་ལུང་གིས་རྟགས་ལས། སྦྱིན་པས་ལོངས་སྤྱོད་ཁྲིམས་ཀྱིས་བདེ། །ཞེས་སོགས་ཀྱི་ལུང་རང་གི་བསྟན་དོན་མི་སླུ་བར་རྟོགས་པའི་རྗེས་དཔག་ལྟ་བུ་གསུམ་པའི་མཚན་གཞི་ཡིན། གྲགས་པའི་རྗེས་དཔག་ལ་དངོས་སྟོབས་རྗེས་དཔག་གིས་ཁྱབ་ཅིང༌། མངོན་སུམ་ཡིན་ན་མངོན་སུམ་གྱི་ཚད་མ་ཡིན་པས་མ་ཁྱབ་སྟེ། གཟུགས་འཛིན་དབང་པོའི་མངོན་སུམ་སྐད་ཅིག་གཉིས་པ་ཚད་མ་མ་ཡིན་པའི་ཕྱིར། དེར་ཐལ། དེ་དང་སྒྲ་མི་རྟག་རྟོགས་ཀྱི་རྗེས་དཔག་སྐད་ཅིག་གཉིས་པ་རྣམས་དཔྱད་ཤེས་ཡིན་པའི་ཕྱིར་ཏེ། འཐད་ལྡན་ལས། 32མངོན་སུམ་དང་རྗེས་སུ་དཔག་པའི་སྐད་ཅིག་དང་པོ་གཉིས་ནི་ཚད་མ་ཡིན་ལ། དེ་དག་གི་རྒྱུན་དུ་གྱུར་པ་གྲུབ་བདེ་ཐ་མི་དད་པའི་ཕྱིར་ཕྱི་མ་རྣམས་ནི་ཚད་མ་ཡིན་པ་སྤངས་པའོ། །ཞེས་གསུངས་པའི་ཕྱིར།

			ཡང་དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། རང་དོན་རྗེས་དཔག་དང་གཞན་དོན་རྗེས་དཔག་གཉིས་ལས། དང་པོ་དང་རྗེས་དཔག་དོན་གཅིག །གཉིས་པ་དང་སྒྲུབ་ངག་ཡང་དག་དོན་གཅིག་པའི་ཕྱིར། ཁ་ཅིག །རང་གི་རྟེན་རྟགས་ཡང་དག་བཀོད་པ་ལ་བརྟེན་ནས་སྐྱེས་པའི་རང་གི་གཞལ་བྱ་ལྐོག་གྱུར་ལ་གསར་དུ་མི་སླུ་བའི་ཞེན33་རིག །རྗེས་དཔག་ཚད་མ་ཡིན་པའི་མཚན་ཉིད་ཟེར་ན། རི་བོང་རྭ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། མ་གྲུབ་ན། དེ་ཆོས་ཅན། རྗེས་དཔག་ཚད་མ་ཡིན་པར་ཐལ། རྗེས་དཔག་རྗེས་སུ་དཔག་པའི་ཚད་མ་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་དེ། རྗེས་དཔག་དང༌། རྗེས་སུ་དཔག་པའི་ཚད་མ་དང༌། རང་དོན་རྗེས་དཔག་གསུམ་དོན་གཅིག་ཡིན་པའི་ཕྱིར།





ཞར་ལ་རྟག་འཛིན་སེམས་བཤད་པ་ལ།


			མཚན་ཉིད་དབྱེ་བ་གཉིས་ལས། དང་པོ་ནི། རང་ཉིད་སྒྲ་བྱས་པ་དང༌། བྱས་ན་མི་རྟག་པའི་ཁྱབ་པ་གང་རུང་ལ་མི་སླུ་བ་ཡང་ཡིན། རང་གི་རྒྱུ་རྐྱེན་བྱས་པ་ལ་བརྟེན་ནས་བྱུང་བའི་བྱས་པའི་རྟགས་ཀྱིས་སྒྲ་མི་རྟག་རྟོགས་ཀྱི་རྗེས་དཔག་གི་རྒྱུ་ཡང་ཡིན་པའི་གཞི་མཐུན་པར་གྱུར་པའི་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་ཡང་དག་གི་རྒྱུད་ཀྱི་རིག་པ་དེ། རང་ཉིད་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟག་འཛིན་སེམས་ཀྱི་མཚན་ཉིད།

			གཉིས་པ་ནི། དེ་ལ་དབྱེ་ན། སྒྲ་བྱས་པར་འཇལ་བའི་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟག་འཛིན་སེམས་དང༌། བྱས་ན་མི་རྟག་པས་ཁྱབ་པ་འཇལ་བའི་རྟག་འཛིན་སེམས་གཉིས་ཡོད། མཚན་ཉིད་རིམ་པ་ལྟར། རང་ཉིད་སྒྲ་བྱས་པ་ལ་མི་སླུ་བ་ཡང་ཡིན། རང་གི་རྒྱུ་རྐྱེན་བྱས་པ་ལ་བརྟེན་ནས་བྱུང་བའི་བྱས་པའི་རྟགས་ཀྱིས་སྒྲ་མི་རྟག་པར་རྟོགས་པའི་རྗེས་དཔག་གི་རྒྱུ་ཡང་ཡིན་པའི་གཞི་མཐུན་པར་གྱུར་པའི་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་ཡང་དག་གི་རྒྱུད་ཀྱི་རིག་པ། དང་པོའི་མཚན་ཉིད། རང་ཉིད་བྱས་ན་མི་རྟག་པས་ཁྱབ་པ་ལ་མི་སླུ་བ་ཡང་ཡིན། རང་གི་རྒྱུ་རྐྱེན་བྱས་པ་ལ་བརྟེན་ནས་བྱུང་བའི་བྱས་པའི་རྟགས་ཀྱིས་སྒྲ་མི་རྟག་པར་རྟོགས་པའི་རྗེས་དཔག་གི་རྒྱུ་ཡང་ཡིན་པའི་གཞི་མཐུན་པར་གྱུར་པའི་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་ཡང་དག་གི་རྒྱུད་ཀྱི་རིག་པ། གཉིས་པའི་མཚན་ཉིད། དང་པོ་ལ་དབྱེ་ན། སྒྲ་བྱས་པར་འཇལ་བའི་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟག་འཛིན་སེམས་སུ་གྱུར་པའི་མངོན་སུམ། རྗེས་དཔག །དཔྱད་ཤེས་དང་གསུམ་ལས། དང་པོ་ནི། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་ཡང་དག་གི་རྒྱུད་ཀྱི་སྒྲ་བྱས་པར་འཇལ་བའི་མངོན་སུམ་ལྟ་བུའོ། །གཉིས་པ་ནི། དེའི་རྒྱུད་ཀྱི་སྒྲ་བྱས་པར་འཇལ་བའི་རྗེས་དཔག་ལྟ་བུའོ། །གསུམ་པ་ནི། དེའི་རྒྱུད་ཀྱི་སྒྲ་བྱས་པར་འཇལ་བའི་རྗེས་དཔག་སྐད་ཅིག་གཉིས་པ་ལ་སོགས་པ་ལྟ་བུའོ། །གཉིས་པ་ལ་ཡང༌། བྱས་ན་མི་རྟག་པས་ཁྱབ་པ་འཇལ་བའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་རྟག་འཛིན་སེམས་སུ་གྱུར་པའི་མངོན་སུམ། རྗེས་དཔག །དཔྱད་ཤེས་དང་གསུམ་ལས། དང་པོ་ནི། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་ཡང་དག་གི་རྒྱུད་ཀྱི་བྱས་ན་མི་རྟག་པས་ཁྱབ་པ་འཇལ་བའི་མངོན་སུམ་ལྟ་བུའོ། །གཉིས་པ་ནི། དེའི་རྒྱུད་ཀྱི་བྱས་ན་མི་རྟག་པས་ཁྱབ་པ་འཇལ་བའི་རྗེས་དཔག་ལྟ་བུའོ། །གསུམ་པ་ནི། དེའི་རྒྱུད་ཀྱི་བྱས་ན་མི་རྟག་པས་ཁྱབ་པ་འཇལ་བའི་རྗེས་དཔག་སྐད་ཅིག་གཉིས་པ་ལ་སོགས་པ་ལྟ་བུའོ། །

			ཡང་ཚད་མ་ལ་དབྱེ་ན།





རང་ལས་ངེས་དང་གཞན་ལས་ངེས་ཀྱི་ཚད་མ་གཉིས།


			དེ་གཉིས་སོ་སོའི་མཚན་ཉིད་དང༌། དབྱེ་བ་གཉིས་ལས། དང་པོ་ལ། ཁ་ཅིག །རང་ཉིད་ཚད་མ་ཡིན་པ་རང་ཉིད་ཀྱིས་ངེས་པའི་གསར་དུ་མི་སླུ་བའི་རིག་པ། རང་ཉིད་རང་ལས་ངེས་ཀྱི་ཚད་མ་ཡིན་པའི་མཚན་ཉིད་ཟེར་ན། རང་ལས་ངེས་ཀྱི་ཚད་མ་ཡིན་ན། རང་ཉིད་ཚད་མ་ཡིན་པ་རང་ཉིད་ཀྱིས་ངེས་པས་ཁྱབ་པར་ཐལ། དམ་བཅའ་འཐད་པའི་ཕྱིར། འདོད་ན། དེ་ཡིན་ན། ཁྱོད་ཀྱིས་ཁྱོད་ངེས་པས་ཁྱབ་པར་ཐལ། འདོད་པའི་ཕྱིར། འདོད་ན། དེ་ཡིན་ན། ཁྱོད་ཀྱིས་ཁྱོད་རྟོགས་པས་ཁྱབ་པར་ཐལ། འདོད་པའི་ཕྱིར། འདོད་ན། གཟུགས་འཛིན་དབང་མངོན་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། འདོད་ན། དེ་ཆོས་ཅན། ཁྱོད་ཀྱིས་གཟུགས་འཛིན་དབང་མངོན་མ་རྟོགས་པར་ཐལ། ཁྱོད་ཀྱིས་གཟུགས་འཛིན་དབང་མངོན་དང༌། གཟུགས་གཉིས་ཀྱི་ནང་ནས་གཟུགས་ཁོ་ན་རྟོགས་པའི་ཕྱིར་ཏེ། ཁྱོད་དེ་གཉིས་ཀྱི་ནང་ནས་གཟུགས་ཁོ་ནའི་ཡུལ་ཅན་དུ་ངེས་པའི་ཕྱིར།

			ཡང་ཁ་ཅིག །རང་ལས་ངེས་ཀྱི་ཚད་མ་ཡིན་ན། རང་ཉིད་ཚད་མ་ཡིན་པར་རང་ཉམས་སུ་མྱོང་བའི་རང་རིག་མངོན་སུམ་གྱིས་ངེས་པས་ཁྱབ་ཟེར་ན། སྔོན་འཛིན་དབང་མངོན་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། རྟགས་གྲུབ་སྟེ། རང་ལས་ངེས་ཀྱི་ཚད་མ་དང༌། གཞན་ལས་ངེས་ཀྱི་ཚད་མ་གང་རུང་གང་ཞིག །ཕྱི་མ་མ་ཡིན་པའི་ཕྱིར། དང་པོ་གྲུབ་སྟེ། ཚད་མ་ཡིན་པའི་ཕྱིར། གཉིས་པ་གྲུབ་སྟེ། གཟུགས་འཛིན་དབང་མངོན་གཞན་ལས་ངེས་ཀྱི་ཚད་མ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རང་ལས་ངེས་ཀྱི་ཚད་མ་ཡིན་པའི་ཕྱིར། མ་གྲུབ་ན། གཟུགས་ཆོས་ཅན། ཁྱོད་འཛིན་པའི་དབང་མངོན་རང་ལས་ངེས་ཀྱི་ཚད་མ་ཡིན་པར་ཐལ། ཁྱོད་བེམ་པོ་ཡིན་པའི་ཕྱིར། བྱས་པ་ལ་ཁོ་ན་རེ། དོན་ལ་མེའི་ཁ་དོག་ཡིན་ཞིང་མེའི་ཁ་དོག་ཡིན་མིན་ལ་ཐེ་ཚོམ་ཟ་དུས་ཀྱི་རྒྱང་རིང་པོའི་ཁ་དོག་དམར་ལམ་པོ་ཆོས་ཅན། ཁྱོད་འཛིན་པའི་དབང་མངོན་རང་ལས་ངེས་ཀྱི་ཚད་མ་ཡིན་པར་ཐལ། ཁྱོད་བེམ་པོ་ཡིན་པའི་ཕྱིར། ཟེར་ན། ཆོས་ཅན་སྐྱོན་ཅན་ཡིན་ཞིང༌། འདོད་མི་ནུས་ཏེ། གཞན་ལས་ངེས་ཀྱི་ཚད་མ་ཡིན་པའི་ཕྱིར་ཏེ། དེའི་མཚན་གཞི་གཅིག་ཡོད་པའི་ཕྱིར། རྩ་བར་འདོད་ན། སྔོན་འཛིན་དབང་མངོན་ཉམས་སུ་མྱོང་བའི་རང་རིག་མངོན་སུམ་དེས། སྔོན་འཛིན་དབང་མངོན་ཚད་མ་ཡིན་པ་རྟོགས་པར་ཐལ། དེས་དེ་ཚད་མ་ཡིན་པར་ངེས་པའི་ཕྱིར། རྟགས་ཁས། འདོད་མི་ནུས་ཏེ། དེས་དེ་ཤེས་པ་ཡིན་པར་རྟོགས་ཀྱང༌། དེས་དེ་ཚད་མ་ཡིན་པར་མ་རྟོགས་པའི་ཁྱད་པར་འཐད་པའི་ཕྱིར།

			ཁོ་ན་རེ། སྔོན་འཛིན་དབང་མངོན་ཉམས་སུ་མྱོང་བའི་རང་རིག་མངོན་སུམ་དེས། སྔོན་འཛིན་དབང་མངོན་ཚད་མ་ཡིན་པར་རྟོགས་པར་ཐལ། དེས་མངོན་འཛིན་དབང་མངོན་ཚད་མ་ཡིན་པར་བཟུང་བའི་ཕྱིར་ཟེར་ན། མ་ཁྱབ། རྟགས་གྲུབ་སྟེ། དེས་སྔོན་འཛིན་དབང་མངོན་ཚད་མ་ཡིན་པར་བཟུང་ཡང༌། དེ་ཚད་མ་ཡིན་པར་མ་རྟོགས་པས། མ་བཟུང་བ་དང་འདྲ་བར་ཁས་ལེན་པའི་ཕྱིར། གཞན་ཡང༌། སྔོན་འཛིན་དབང་མངོན་ཉམས་སུ་མྱོང་བའི་རང་རིག་མངོན་སུམ་དེ། སྔོན་འཛིན་དབང་མངོན་ཚད་མ་ཡིན་པར་མ་རྟོགས་པར་ཐལ། དེས་སྔོན་འཛིན་དབང་མངོན་གྱི་ངོ་བོ་དང་སྔོན་འཛིན་དབང་མངོན་ཤེས་པ་ཡིན་པ་རྟོགས་ནུས་ཤིང༌། སྔོན་འཛིན་དབང་མངོན་ཚད་མ་ཡིན་པ་དེ་རང་ལས་ཕྱིས་འབྱུང་གི་ཐ་སྙད་པའི་ཚད་མ་གཞན་ལ་བརྟེན་ནས་ངེས་དགོས་པའི་ཕྱིར།

			རང་ལུགས་ནི། སྤྱི་དོན་རིག་རྒྱན་ལས།34 ཚད་མ་གང་ཞིག །རང་གི་གཞལ་བྱའི་བདག་ཉིད་ཡུལ་སྟེང་དུ་གནས་པ་མེད་ན། རང་ཉིད་མི་འབྱུང་བ་ལ་རང་སྟོབས་ཀྱིས་ངེས་པ་འདྲེན་ནུས་པ། རང་ལས་ངེས་ཀྱི་ཚད་མའི་མཚན་ཉིད། ཚད་མ་གང་ཞིག །རང་གི་གཞལ་བྱའི་བདག་ཉིད་ཡུལ་སྟེང་དུ་གནས་པ་མེད་ན། རང་ཉིད་མི་འབྱུང་བ་ལ་གཞན་སྟོབས་ཀྱིས་ངེས་པ་འདྲེན་དགོས་པ་དེ། གཞན་ལས་ངེས་ཀྱི་ཚད་མའི་མཚན་ཉིད། ཅེས་གསུངས་པ་ལྟར་འཇོག་རིགས་པ་ཡིན་ནོ། །

			གཉིས་པ་དབྱེ་བ་བཤད་པ་ལ། ཁ་ཅིག །རང་ལས་ངེས་དང༌། གཞན་ལས་ངེས་ཀྱི་ཚད་མ་གཉིས་ཀ་ལ། མངོན་སུམ་དང༌། རྗེས་སུ་དཔག་པའི་ཚད་མ་གཉིས་གཉིས་ཡོད་ཟེར་ན་དེ་མི་འཐད་དེ། རང་ལས་ངེས་ཀྱི་ཚད་མ་ལ་དེ་གཉིས་ཡོད་ཀྱང༌། གཞན་ལས་ངེས་ཀྱི་ཚད་མ་ཡིན་ན། མངོན་སུམ་གྱི་ཚད་མ་ཡིན་དགོས་པའི་ཕྱིར། གཞན་ཡང༌། དེ་མི་འཐད་དེ། མངོན་སུམ་གྱི་ཚད་མ་ལ་དེ་གཉིས་ཀ་ཡོད་ཀྱང༌། རྗེས་དཔག་ཡིན་ན། རང་ལས་ངེས་ཀྱི་ཚད་མ་ཡིན་དགོས་པའི་ཕྱིར། ཡང་ཁ་ཅིག །དོན་ལ་མེའི་ཁ་དོག་ཡིན་ཞིང༌། རྟོག་པས་མེའི་ཁ་དོག་ཡིན་མིན་ཐེ་ཚོམ་ཟ་དུས་ཀྱི་རྒྱང་རིང་པོའི་ཁ་དོག་དམར་ལམ་པ་འཛིན་པའི་དབང་མངོན་དེ། གཞན་ལས་ངེས་ཀྱི་ཚད་མ་ཡིན་ཟེར་བ་མི་འཐད་དེ། དོན་ལ་མེའི་ཁ་དོག་ཡིན་ཞིང༌། རྟོག་པས་མེའི་ཁ་དོག་ཡིན་མིན་ཐེ་ཚོམ་ཟ་དུས་མེད་པའི་ཕྱིར། དེར་ཐལ། རྟོག་པས་མེའི་ཁ་དོག་ཡིན་མིན་ཐེ་ཚོམ་ཟ་བ་མེད་པའི་ཕྱིར་ཏེ། མེའི་ཁ་དོག་ཡིན་ན། རྟོག་པས་མེའི་ཁ་དོག་ཏུ་རྟོགས་པས་ཁྱབ་པའི་ཕྱིར།

			རང་ལུགས་ནི། རང་ལས་ངེས་ཀྱི་ཚད་མ་ལ་དབྱེ་ན། དོན་བྱེད་སྣང་ཅན་གྱི་དབང་མངོན་གྱི་ཚད་མ། དོན་གོམས་པ་ཅན་གྱི་དབང་མངོན་གྱི་ཚད་མ། རང་རིག་མངོན་སུམ་གྱི་ཚད་མ། རྣལ་འབྱོར་མངོན་སུམ་གྱི་ཚད་མ། རྗེས་སུ་དཔག་པའི་ཚད་མ་དང་ལྔ་ཡོད་ཅིང༌། དེ་ལྔ་པོ་གང་རུང་ཡིན་ན། རང་ལས་ངེས་ཀྱི་ཚད་མ་ཡིན་པས་ཁྱབ་བོ། །མཚན་གཞི་རིམ་པ་ལྟར། དང་པོ་ནི། མེས་བུད་ཤིང་བསྲེག་པའི་དོན་བྱེད་ནུས་པར་འཛིན་པའི་དབང་མངོན་ལྟ་བུ། གཉིས་པ་ནི། བུའི་རྒྱུད་ཀྱི་ཕའི་གཟུགས་འཛིན་པའི་དབང་མངོན་ལྟ་བུ། གསུམ་པ་ནི། མིག་ཤེས་ཉམས་སུ་མྱོང་བའི་རང་རིག་མངོན་སུམ་ལྟ་བུ། བཞི་པ་ནི། གཞན་རིག་གི་ཡིད་ཤེས་སུ་གྱུར་པའི་རྣམ་མཁྱེན་ལྟ་བུ། ལྔ་པ་ནི། སྒྲ་མི་རྟག་རྟོགས་ཀྱི་རྗེས་དཔག་ལྟ་བུ།





གཞན་ལས་ངེས་ཀྱི་ཚད་མ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན།


			མངོན་སུམ་དང་པོ་བ། མངོན་སུམ་ཡིད་མ་གཏད། མངོན་སུམ་འཁྲུལ་རྒྱུ་ཅན་དང་གསུམ་ཡོད། མཚན་གཞི་རིམ་པ་ལྟར། དང་པོ་ནི། སྔར་ཨུཏྤ་ལ་མཐོང་མ་མྱོང་བའི་གང་ཟག་གི་རྒྱུད་ཀྱི་ཨུཏྤ་ལའི་ཁ་དོག་འཛིན་པའི་དབང་མངོན་ལྟ་བུའོ། །གཉིས་པ་ནི། ཡིད་གཟུགས་མཛེས་པ་ལ་ལྷག་པར་ཆགས་བཞིན་པའི་སྐྱེས་བུའི་རྒྱུད་ཀྱི་སྒྲ་འཛིན་དབང་མངོན་ལྟ་བུའོ། །གསུམ་པ་ནི། སྨིག་རྒྱུ་ལ་ཆུར་འཛིན་པའི་སྒྲོ་འདོགས་དངོས་སུ་སྐྱེད་པར་བྱེད་པའི་སྨིག་རྒྱུའི་ཁ་དོག་འཛིན་པའི་དབང་མངོན་ལྟ་བུའོ། །

			ཡང་དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། སྣང་བ་རང་ལས་ངེས་ཤིང༌བདེན་པ་གཞན་ལས་ངེས་ཀྱི་ཚད་མ། སྤྱི་རང་ལས་ངེས་ཤིང༌ཁྱད་པར་གཞན་ལས་ངེས་ཀྱི་ཚད་མ། སྣང་བ་ཉིད་ཀྱང་གཞན་ལས་ངེས་ཀྱི་ཚད་མར་སོང་བ་དང་གསུམ་ལས། དང་པོ་ནི། དོན་ལ་མེའི་ཁ་དོག་ཡིན་ཞིང༌། མེའི་ཁ་དོག་ཡིན་མིན་ཐེ་ཚོམ་ཟ་དུས་ཀྱི་རྒྱང་རིང་པོའི་ཁ་དོག་དམར་ལམ་པ་འཛིན་པའི་དབང་མངོན་ལྟ་བུ། གཉིས་པ་ནི། དོན་ལ་ཤ་བ་ཡིན་ཞིང༌། ཤ་བ་ཡིན་མིན་ཐེ་ཚོམ་ཟ་དུས་ཀྱི་ཡལ་ག35་ལོ་འདབ་དང་བཅས་པའི་ཤིང་འཛིན་དབང་མངོན་ལྟ་བུ། གསུམ་པ་ནི། ཁོ་བོས་སྔོན་པོ་མཐོང་ངམ་མ་མཐོང་སྙམ་པའི་ཐེ་ཚོམ་འདྲེན་པར་བྱེད་པའི་སྔོན་འཛིན་དབང་མངོན་ལྟ་བུའོ། །དེ་རྣམས་ལ་དངོས་བཏགས་ཀྱི་ཁྱད་པར་ཡོད་དེ། དང་པོ་གཉིས་གཞན་ལས་ངེས་ཀྱི་ཚད་མ་དངོས་གནས་དང༌། ཕྱི་མ་དེ་བཏགས་པ་དང༌། དེའི་ནང་ནས་ཀྱང༌། དང་པོ་དེ་དོན་ལ་མེའི་ཁ་དོག་ཡིན་ཞིང༌། མེའི་ཁ་དོག་ཡིན་མིན་ཐེ་ཚོམ་ཟ་དུས་ཀྱི་རྒྱང་རིང་པོའི་ཁ་དོག་དམར་ལམ་པ་ལ་རང་ལས་ངེས་དང༌། དེ་ལ་རང་ལས་ངེས་ཀྱི་ཚད་མ་གཉིས་ཀ་ཡིན། །དེ་དེ་འདྲའི་ཁ་དོག་དམར་ལམ་པ་མེའི་ཁ་དོག་ཡིན་པ་ལ་གཞན་ལས་ངེས་དང༌། དེ་ལ་གཞན་ལ་ངེས་ཀྱི་ཚད་མ་གཉིས་ཀ་ཡིན་ཀྱང་དེ་ལ་ཚད་མ་མ་ཡིན་པའི་ཕྱིར། མདོར་ན། གཞན་ལས་ངེས་ཀྱི་ཚད་མ་ཡིན་ན། ཚད་མ་ཡིན་པས་ཁྱབ་ཀྱང༌། ཆོས་ཆོས་དེ་ལ་གཞན་ལས་ངེས་ཀྱི་ཚད་མ་ཡིན་ན། ཆོས་དེ་ལ་ཚད་མ་མ་ཡིན་པས་ཁྱབ་སྟེ། ཆོས་དེ་ལ་ཚད་མ་ཡིན་ན། ཆོས་དེ་ལ་རང་ལས་ངེས་ཀྱི་ཚད་མ་ཡིན་པས་ཁྱབ་པའི་ཕྱིར་རོ། །

			ཡང་ཚད་མ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། སྐྱེས་བུ་ཚད་མ། ངག་ཚད་མ། ཤེས་པ་ཚད་མ་དང་གསུམ་ཡོད་དེ། དང་པོ་ནི། སྟོན་པ་སངས་རྒྱས་ལྟ་བུ། གཉིས་པ་ནི། བདེན་བཞིའི་ཆོས་འཁོར་ལྟ་བུ། གསུམ་པ་ནི། མངོན་སུམ་དང་རྗེས་དཔག་ལྟ་བུའོ། །

			གྲངས་ངེས་ནི། ཚད་མ་ལ། མངོན་སུམ་གྱི་ཚད་མ་དང༌། རྗེས་སུ་དཔག་པའི་ཚད་མ་གཉིས་སུ་དབྱེར་ཡོད་ཅིང༌། དེ་ལས་མང་བ་མི་དགོས་ཤིང༌། ཉུང་ན་མི་འདུས་པ་ནི། ཚད་མ་ལ་དེ་གཉིས་སུ་གྲངས་ངེས་པའི་དོན་ཡིན་ཏེ། ཚད་མ་ལ་དེ་གཉིས་སུ་གྲངས་ངེས་པའི་ཕྱིར། མ་གྲུབ་ན། དེར་ཐལ། གཞལ་བྱ་ལ་རང་མཚན་དང་སྤྱི་མཚན་གཉིས་སུ་གྲངས་ངེས་པའི་ཕྱིར།

			རྫས་ཀྱི་ཁྱད་པར་ནི། མངོན་རྗེས་གཉིས་རྫས་གཅིག་ཡིན་ཏེ། མངོན་སུམ་རྗེས་དཔག་དང་རྫས་གཅིག་ཡིན་པའི་ཕྱིར། མ་གྲུབ་ན། མངོན་སུམ་ཆོས་ཅན། རྗེས་དཔག་དང་རྫས་གཅིག་ཡིན་པར་ཐལ། རྗེས་དཔག་ཉམས་སུ་མྱོང་བའི་རང་རིག་མངོན་སུམ་དང་རྫས་གཅིག་ཡིན་པའི་ཕྱིར། མ་ཁྱབ་ན། རྗེས་དཔག་ཆོས་ཅན། ཁྱོད་ཉམས་སུ་མྱོང་བའི་རང་རིག་མངོན་སུམ་དང་རྫས་གཅིག་ཡིན་ན། ཁྱོད་དང་རྫས་གཅིག་ཡིན་དགོས་པར་ཐལ། ཁྱོད་དང་ཁྱོད་ཉམས་སུ་མྱོང་བའི་རང་རིག་མངོན་སུམ་གཉིས་ཡུལ་དུས་རང་བཞིན་གང་ལ་ལྟོས་ཀྱང་གྲུབ་བདེ་རྫས་གཅིག་ཡིན་པའི་ཕྱིར། ཁྱོད་ཤེས་པ་ཡིན་པའི་ཕྱིར། གོང་དུ་མ་གྲུབ་ན། མངོན་སུམ་ཆོས་ཅན། ཁྱོད་རྗེས་དཔག་ཉམས་སུ་མྱོང་བའི་རང་རིག་མངོན་སུམ་དང་རྫས་གཅིག་ཡིན་པར་ཐལ། ཁྱོད་དངོས་པོ་ཡིན་པ་གང་ཞིག །རྗེས་དཔག་ཉམས་སུ་མྱོང་བའི་རང་རིག་མངོན་སུམ་དེ་ཁྱོད་ཀྱི་བྱེ་བྲག་ཡིན་པའི་ཕྱིར། རིགས་པ་འདི་ལ་བརྟེན་ནས་རྟོག་པ་དང་རྟོག་མེད་ཀྱི་ཤེས་པ་གཉིས་རྫས་གཅིག །འཁྲུལ་ཤེས་དང༌། མ་འཁྲུལ་བའི་ཤེས་པ་གཉིས་རྫས་གཅིག །དབང་ཤེས་དང༌། ཡིད་ཤེས་གཉིས་རྫས་གཅིག །སེམས་དང༌སེམས་བྱུང་གཉིས་རྫས་གཅིག །ཚད་མ་དང༌ཚད་མིན་གྱི་ཤེས་པ་གཉིས་རྫས་གཅིག་ཏུ་གྲུབ་བོ། །

			ཁ་ཅིག་ན་རེ། རྟོག་པའི་རྫས་དང་བྲལ་བ། རྟོག་བྲལ་གྱི་མཚན་ཉིད་ཟེར་ན། རྟོག་པ་ཉམས་སུ་མྱོང་བའི་རང་རིག་མངོན་སུམ་ཆོས་ཅན། རྟོག་པའི་རྫས་དང་བྲལ་བ་ཡིན་པར་ཐལ། རྟོག་བྲལ་ཡིན་པའི་ཕྱིར་ཏེ། མངོན་སུམ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། རྟོག་པའི་རྫས་དང་བྲལ་བ་མ་ཡིན་པར་ཐལ། རྟོག་པ་དང་ཡུལ་དུས་རང་བཞིན་གང་ལ་ལྟོས་ཏེ་གྲུབ་བདེ་རྫས་གཅིག་ཡིན་པའི་ཕྱིར། མ་གྲུབ་ན། རྟོག་པ་ཆོས་ཅན། ཁྱོད་ཉམས་སུ་མྱོང་བའི་རང་རིག་མངོན་སུམ་ཁྱོད་དང་ཡུལ་དུས་རང་བཞིན་གང་ལ་ལྟོས་ཏེ་གྲུབ་བདེ་རྫས་གཅིག་ཡིན་པར་ཐལ། ཁྱོད་ཤེས་པ་ཡིན་པའི་ཕྱིར། བྱས་པ་ལ་ཁོ་ན་རེ། དེ་འདྲའི་མངོན་སུམ་ཆོས་ཅན། རྟོག་པའི་རྫས་མ་ཡིན་པར་ཐལ། རྟོག་མེད་ཀྱི་ཤེས་པའི་རྫས་ཡིན་པའི་ཕྱིར་ཟེར་ན་མ་ཁྱབ། མ་གྲུབ་ན། དེ་ཆོས་ཅན། དེར་ཐལ། རྟོག་མེད་ཀྱི་ཤེས་པའི་བྱེ་བྲག་ཡིན་པའི་ཕྱིར།

			དེས་ན་སྒྲ་དོན་འདྲེས་རུང་དུ་འཛིན་པའི་ཞེན་རིག་དང་བྲལ་བ་དེ། རྟོག་བྲལ་གྱི་མཚན་ཉིད། བྱས་པ་ལ་ཁོ་ན་རེ། མངོན་སུམ་ཡིན་ན། རྟོག་པ་དང་བྲལ་ཞིང་མ་འཁྲུལ་བའི་རིག་པ་ཡིན་པས་ཁྱབ་པར་ཐལ། རྟོག་པ་དང་བྲལ་ཞིང་མ་འཁྲུལ་བའི་རིག་པ། བློ་མངོན་སུམ་པའི་མཚན་ཉིད་ཡིན་པའི་ཕྱིར། འདོད་བྱས་པ་ལ། ཟླ་གཅིག་ཟླ་གཉིས་སུ་སྣང་བའི་དབང་ཤེས་ཆོས་ཅན། མ་འཁྲུལ་བའི་རིག་པ་ཡིན་པར་ཐལ། བློ་མངོན་སུམ་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། མངོན་སུམ་ལྟར་སྣང་ཡིན་པའི་ཕྱིར་ཟེར་ན་མ་ཁྱབ། མ་གྲུབ་ན། དེ་ཆོས་ཅན། དེར་ཐལ། མེད་པ་གསལ་སྣང་ཅན་གྱི་ཤེས་པ་ཡིན་པའི་ཕྱིར་ཏེ། རྟོག་མེད་ལོག་ཤེས་ཡིན་པའི་ཕྱིར།

			བྱས་པ་ལ་ཁོ་ན་རེ། ཟླ་གཅིག་ཟླ་གཉིས་སུ་སྣང་བའི་དབང་ཤེས་མེད་པ་ཆོས་ཅན། ཤེས་པ་ཡིན་པར་ཐལ། གསལ་སྣང་ཅན་གྱི་ཤེས་པ་ཡིན་པའི་ཕྱིར་ཟེར་ན། འོ་ན་ཁོ་རང་ལ། བུམ་པ་སྔར་མེད་པ་ཆོས་ཅན། དངོས་པོ་ཡིན་པར་ཐལ། གསར་སྐྱེས་ཡིན་པའི་ཕྱིར། རྩོད་གཞི་སྐྱོན་ཅན་གྱི་ལན་འདེབས་སོ་ཞེ་ན། སྔ་མ་ལ་ཡང་མཚུངས་པ་ཡིན་ནོ། །མ་གྲུབ་ན། བུམ་པ་ཆོས་ཅན། སྔར་མེད་གསར་སྐྱེས་ཡིན་པར་ཐལ། གསར་སྐྱེས་ཡིན་པའི་ཕྱིར་ཏེ། དངོས་པོ་ཡིན་པའི་ཕྱིར།

			ཡང་ཁ་ཅིག །ཟླ་གཅིག་ཟླ་གཉིས་སུ་སྣང་བའི་དབང་ཤེས་ཆོས་ཅན། མེད་པ་ཁྱོད་ལ་སྣང་བར་ཐལ། ཁྱོད་མེད་པ་གསལ་སྣང་ཅན་གྱི་ཤེས་པ་ཡིན་པའི་ཕྱིར་ཟེར་ན་མ་ཁྱབ་སྟེ། ཟླ་གཅིག་ཟླ་གཉིས་མེད་བཞིན་དུ། ཁྱོད་ལ་ཟླ་གཅིག་ཟླ་གཉིས་སུ་སྣང་བས་ན། མེད་པ་གསལ་སྣང་ཅན་དུ་འཇོག་པའི་ཕྱིར། བྱས་པ་ལ་ཁོ་ན་རེ། དེ་ལ་ཟླ་གཅིག་སྣང་བར་ཐལ། དེ་ལ་ཟླ་གཅིག་ཟླ་གཉིས་སུ་སྣང་བའི་ཕྱིར་ཟེར་ན། འདོད་པ་ཡིན་ནོ། །ཡང་དེ་ལ་ཟླ་གཉིས་སྣང་བར་ཐལ། དེ་ལ་ཟླ་གཅིག་ཟླ་གཉིས་སུ་སྣང་བའི་ཕྱིར་ན་མ་ཁྱབ་བོ།

			གཉིས་པ་ཚད་མིན་གྱི་ཤེས་པ་འཆད་པ་ལ། མཚན་ཉིད། དབྱེ་བ་གཉིས། དང་པོ་ལ། ཁ་ཅིག་ན་རེ། རང་གི་ཞེན་ཡུལ་ལ་འཁྲུལ་པའི་རིག་པ། ཚད་མིན་གྱི་ཤེས་པའི་མཚན་ཉིད་ཟེར་ན། མངོན་སུམ་སྐད་ཅིག་གཉིས་པ་ཆོས་ཅན། རང་གི་ཞེན་ཡུལ་ལ་འཁྲུལ་པའི་རིག་པ་ཡིན་པར་ཐལ། ཚད་མིན་གྱི་ཤེས་པ་ཡིན་པའི་ཕྱིར་ཏེ། དཔྱད་ཤེས་ཡིན་པའི་ཕྱིར། མ་གྲུབ་ན། དེ་དེར་ཐལ། མངོན་སུམ་སྐད་ཅིག་དང་པོ་ཚད་མ་དང༌། མངོན་སུམ་སྐད་ཅིག་གཉིས་པ་དཔྱད་ཤེས་ཡིན་པའི་ཁྱད་པར་འཐད་པའི་ཕྱིར། རྩ་བར་འདོད་ན། མངོན་སུམ་སྐད་ཅིག་གཉིས་པ་ཆོས་ཅན། ལོག་ཤེས་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། གཞི་གྲུབ་ན། མངོན་སུམ་སྐད་ཅིག་གཉིས་པས་རྟོགས་པས་ཁྱབ་པའི་ཕྱིར་ཏེ། གཞི་གྲུབ་ན། རྣམ་མཁྱེན་གྱིས་རྟོགས་པས་ཁྱབ་པའི་ཕྱིར། རང་ལུགས་ལ། གསར་དུ་མི་སླུ་བ་མ་ཡིན་པའི་རིག་པ། ཚད་མིན་གྱི་བློའི་མཚན་ཉིད།

			གཉིས་པ་ནི། ཚད་མིན་གྱི་ཤེས་པ་ལ་དབྱེ་ན།





དཔྱད་ཤེས།


			ཡིད་དཔྱོད། སྣང་ལ་མ་ངེས། ཐེ་ཚོམ། ལོག་ཤེས་དང་ལྔ་རྣམས་སུ་ཡོད། དང་པོ་ནི། རྟོགས་ཟིན་རྟོགས་པའི་རིག་པ། དཔྱད་ཤེས་ཀྱི་མཚན་ཉིད། དཔྱད་ཤེས་ལ་དབྱེ་ན། མངོན་སུམ་དཔྱད་ཤེས། རྟོག་པ་དཔྱད་ཤེས། དེ་གཉིས་གང་རུང་མ་ཡིན་པར་གྱུར་པའི་དཔྱད་ཤེས་དང་གསུམ། དང་པོ་ལ། དབང་མངོན། ཡིད་མངོན། རང་རིག་མངོན་སུམ། རྣལ་འབྱོར་མངོན་སུམ་དཔྱད་ཤེས། དེ་བཞི་གང་ཡང་མ་ཡིན་པའི་མངོན་སུམ་དཔྱད་ཤེས་དང་ལྔ། མཚན་གཞི་རིམ་པ་ལྟར། དང་པོ་ནི། སྔོན་འཛིན་དབང་མངོན་སྐད་ཅིག་གཉིས་པ་ལྟ་བུའོ། །གཉིས་པ་ནི། གཞན་སེམས་ཤེས་པའི་མངོན་ཤེས་སྐད་ཅིག་གཉིས་པ་ལྟ་བུ། གསུམ་པ་ནི། མིག་ཤེས་སོགས་ཉམས་སུ་མྱོང་བའི་རང་རིག་མངོན་སུམ་སྐད་ཅིག་གཉིས་པ་ལྟ་བུ། བཞི་པ་ནི། མཐོང་ལམ་བར་ཆད་མེད་ལམ་སྐད་ཅིག་གཉིས་པ་ལྟ་བུ། ལྔ་པ་ནི། མངོན་སུམ་སྐད་ཅིག་གཉིས་པ་ལྟ་བུའོ། །

			གཉིས་པ་རྟོགས་པ་དཔྱད་ཤེས་ལ་དབྱེ་ན། མངོན་སུམ་གྱིས་དྲངས་པའི་རྟོག་པ་དཔྱད་ཤེས་དང༌། རྗེས་དཔག་གིས་དྲངས་པའི་རྟོག་པ་དཔྱད་ཤེས་གཉིས། དང་པོ་ནི། སྔོན་འཛིན་དབང་མངོན་གྱིས་དྲངས་པའི་སྔོན་པོ་ངེས་པའི་ངེས་ཤེས་དོན་མཐུན་ལྟ་བུ། གཉིས་པ་ནི། སྒྲ་མི་རྟག་རྟོགས་ཀྱི་རྗེས་དཔག་སྐད་ཅིག་གཉིས་པ་ལྟ་བུ། བྱས་པ་ལ་ཁོ་ན་རེ། ཡིད་དཔྱོད་སྐད་ཅིག་གཉིས་པ་ཆོས་ཅན། དཔྱད་ཤེས་ཡིན་པར་ཐལ། རྟོགས་ཟིན་རྟོགས་པའི་རིག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རང་གི་གཞལ་བྱ་རྟོགས་ཟིན་རྟོགས་པའི་རིག་པ་ཡིན་པའི་ཕྱིར། མ་གྲུབ་ན། ཡིད་དཔྱོད་སྐད་ཅིག་གཉིས་པ་དེ། ཡིད་དཔྱོད་སྐད་ཅིག་གཉིས་པའི་གཞལ་བྱ་རྟོགས་ཟིན་རྟོགས་པའི་རིག་པ་ཡིན་པར་ཐལ། དེས་ཡིད་དཔྱོད་སྐད་ཅིག་གཉིས་པའི་གཞལ་བྱ་རྟོགས་པ་གང་ཞིག །ཡིད་དཔྱོད་སྐད་ཅིག་དང་པོས་ཀྱང༌། ཡིད་དཔྱོད་སྐད་ཅིག་གཉིས་པའི་གཞལ་བྱ་རྟོགས་པའི་ཕྱིར་ཟེར་ན་མ་ཁྱབ། རྟགས་གཉིས་ཀ་མ་གྲུབ་ཟེར་ན། ཡིད་དཔྱོད་སྐད་ཅིག་གཉིས་པའི་གཞལ་བྱ་ཆོས་ཅན། ཡིད་དཔྱོད་སྐད་ཅིག་དང་གཉིས་གཉིས་ཀས་རྟོགས་པར་ཐལ། ཡིད་དཔྱོད་ཀྱིས་རྟོགས་པའི་ཕྱིར་ཏེ། གཞི་གྲུབ་པའི་ཕྱིར། གོང་དུ་འདོད་ན། ཡིད་དཔྱོད་སྐད་ཅིག་གཉིས་པ་ཆོས་ཅན། དཔྱད་ཤེས་མ་ཡིན་པར་ཐལ། རྟོགས་ཟིན་རྟོགས་པའི་རིག་པ་མ་ཡིན་པའི་ཕྱིར་ཏེ། གསར་རྟོགས་ཀྱི་རིག་པ་ཡིན་པའི་ཕྱིར་ཏེ། ཡིད་དཔྱོད་ཡིན་པའི་ཕྱིར།

			བྱས་པ་ལ་ཁོ་ན་རེ། ཡུལ་མ་རྟོགས་པའི་གང་ཟག་གིས་ཡུལ་རྟོགས་པར་ཐལ། དེའི་རྒྱུད་ཀྱི་བློས་ཡུལ་རྟོགས་པའི་ཕྱིར། དེར་ཐལ། དེའི་རྒྱུད་ལ་ཡུལ་རྟོགས་པའི་བློ་ཡོད་པའི་ཕྱིར་ཟེར་ན་མ་ཁྱབ། མ་གྲུབ་ན། དེར་ཐལ། དེའི་རྒྱུད་ལ་ཡུལ་རྟོགས་པའི་ཡིད་དཔྱོད་ཡོད་པའི་ཕྱིར་ཏེ། སྒྲ་མི་རྟག་པར་རྟོགས་ཁ་མའི་གང་ཟག་གི་རྒྱུད་ལ་སྒྲ་མི་རྟག་པར་རྟོགས་པའི་ཡིད་དཔྱོད་ཡོད་པའི་ཕྱིར། དེར་ཐལ། སྒྲ་མི་རྟག་པར་རྟོགས་པའི་རྗེས་དཔག་དེ། རང་གི་དངོས་ཀྱི་ཉེར་ལེན་སྒྲ་མི་རྟག་པར་རྟོགས་པའི་ཡིད་དཔྱོད་ལས་སྐྱེས་པའི་ཕྱིར་ཏེ། དེ་སྒྲ་མི་རྟག་པར་རྟོགས་པའི་རྗེས་སུ་དཔག་པའི་ཚད་མ་ཡིན་པའི་ཕྱིར།





གཉིས་པ་ཡིད་དཔྱོད་ལ།


			མཚན་ཉིད་དང༌། དབྱེ་བའོ། །དང་པོ་ནི། རང་ཡུལ་ལ་ཞེན་པས་སླུ་བའི་ཞེན་རིག་དོན་མཐུན། ཡིད་དཔྱོད་ཀྱི་མཚན་ཉིད། དེ་ལ་དབྱེ་ན། རྒྱུ་མཚན་མེད་པའི་ཡིད་དཔྱོད། རྒྱུ་མཚན་དང་འགལ་བའི་ཡིད་དཔྱོད། རྒྱུ་མཚན་མ་ངེས་པའི་ཡིད་དཔྱོད། རྒྱུ་མཚན་མ་གྲུབ་པའི་ཡིད་དཔྱོད། རྒྱུ་མཚན་ཡོད་ཀྱང་གཏན་ལ་མ་འབེབས་པའི་ཡིད་དཔྱོད་དང་ལྔ། དང་པོ་ནི། སྒྲ་མི་རྟག་ཅེས་པའི་ངག་ཙམ་ལ་བརྟེན་ནས་སྒྲ་མི་རྟག་པར་འཛིན་པའི་བློ་ལྟ་བུ་སྟེ། སྒྲ་མི་རྟག་ཅེས་པའི་ངག་དེས་སྒྲ་མི་རྟག་པའི་དམ་བཅའ་བརྗོད་ཀྱི། རྒྱུ་མཚན་མ་བརྗོད་པའི་ཕྱིར། གཉིས་པ་ནི། དོན་བྱེད་ནུས་སྟོང་གི་རྟགས་ལས་སྒྲ་མི་རྟག་པར་འཛིན་པའི་བློ་ལྟ་བུ་སྟེ། དོན་བྱེད་ནུས་སྟོང་མི་རྟག་པ་དང་འགལ་བ་ཡིན་པའི་ཕྱིར། གསུམ་པ་ནི། གཞལ་བྱའི་རྟགས་ལས་སྒྲ་མི་རྟག་པར་འཛིན་པའི་བློ་ལྟ་བུ་སྟེ། གཞལ་བྱ་དེ་དེ་སྒྲུབ་ཀྱི་མ་ངེས་པའི་གཏན་ཚིགས་ཡིན་པའི་ཕྱིར། བཞི་པ་ནི། མིག་ཤེས་ཀྱི་གཟུང་བྱའི་རྟགས་ལས་སྒྲ་མི་རྟག་པར་འཛིན་པའི་བློ་ལྟ་བུ་སྟེ། མིག་ཤེས་ཀྱི་གཟུང་བྱ་དེ་དེ་སྒྲུབ་ཀྱི་མ་གྲུབ་པའི་གཏན་ཚིགས་ཡིན་པའི་ཕྱིར། ལྔ་པ་ནི། སྒྲ་བྱས་པ་དང༌། བྱས་ན་མི་རྟག་པས་ཁྱབ་པ་ཚད་མས་མ་ངེས་པར་བྱས་རྟགས་ལས་སྒྲ་མི་རྟག་པར་འཛིན་པའི་བློ་ལྟ་བུ་སྟེ། བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་ཀྱང་གང་ཟག་དེས་གཏན་ལ་མ་འབེབས་པའི་ཕྱིར།

			ཁ་ཅིག་ན་རེ། མྱོང་བ་དང་རང་གི་རྟེན་རྟགས་ཡང་དག་གང་ལ་ཡང་མ་བརྟེན་པར་རང་ཡུལ་བདེན་པ་མཐའ་གཅིག་ཏུ་གསར་དུ་ངེས་པའི་ཞེན་རིག་དེ། ཡིད་དཔྱོད་ཀྱི་མཚན་ཉིད་ཟེར་ན། ཡིད་དཔྱོད་ཡིན་ན་མྱོང་བ་ལ་མ་བརྟེན་པས་ཁྱབ་པར་ཐལ། མཚན་ཉིད་དེ་འཐད་པའི་ཕྱིར། འདོད་ན། མྱོང་བའི་འབྲས་བུར་གྱུར་པའི་ཡིད་དཔྱོད་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། མྱོང་བ་ལ་བརྟེན་ནས་སྐྱེས་པའི་ཕྱིར་ཏེ། མྱོང་བའི་འབྲས་བུ་ཡིན་པའི་ཕྱིར།

			ཡང་བྱས་རྟགས་ཀྱིས་སྒྲ་མི་རྟག་པར་སྒྲུབ་པར་བྱེད་པའི་རྟགས་ཡང་དག་བཀོད་པ་ལ་བརྟེན་ནས་སྐྱེས་པའི་སྒྲ་མི་རྟག་པར་རྟོགས་པའི་ཡིད་དཔྱོད་དེ་མྱོང་བ་དང་རང་གི་རྟེན་རྟགས་ཡང་དག་གང་ལ་ཡང་མ་བརྟེན་པར་ཐལ། ཡིད་དཔྱོད་ཡིན་པའི་ཕྱིར། ཁྱབ་པ་ཁས། འདོད་ན། དེ་ཆོས་ཅན། རང་གི་རྟེན་རྟགས་ཡང་དག་ལ་མ་བརྟེན་པར་ཐལ། འདོད་པའི་ཕྱིར། འདོད་མི་ནུས་ཏེ། རང་གི་རྟེན་བྱས་རྟགས་ཀྱིས་སྒྲ་མི་རྟག་པར་སྒྲུབ་པར་བྱེད་པའི་རྟགས་ཡང་དག་བཀོད་པ་ལ་བརྟེན་ནས་སྐྱེས་པའི་ཡིད་དཔྱོད་ཡིན་པའི་ཕྱིར། མ་གྲུབ་ན། དེར་ཐལ། དེ་འདྲའི་ཡིད་དཔྱོད་ཡོད་པའི་ཕྱིར་ཏེ། སྒྲ་མི་རྟག་པར་རྟོགས་ཁ་མའི་གང་ཟག་གི་རྒྱུད་ལ། བྱས་རྟགས་ཀྱིས་སྒྲ་མི་རྟག་པར་སྒྲུབ་པར་བྱེད་པའི་རྟགས་ཡང་དག་བཀོད་པ་ལ་བརྟེན་ནས་སྒྲ་མི་རྟག་པ་སྒྲ་སྤྱི་36ཙམ་གྱི་སྒོ་ནས་རྟོགས་པའི་བློ་ཡོད་པ་གང་ཞིག །དེ་འདྲའི་བློ་དེ་ཡིད་དཔྱོད་ལས་གཞན་མངོན་སུམ་དང་ཚད་མ་དང་དཔྱད་ཤེས་གང་དུ་ཡང་འཇོག་མི་རིགས་པའི་ཕྱིར་རོ། །

			ཁ་ཅིག་ན་རེ། བུམ་པའི་དོན་སྤྱི་དེ་བུམ་འཛིན་རྟོག་པའི་ཡུལ་བཞི་ཀ་ཡིན་ཟེར་ན་བུམ་པའི་དོན་སྤྱི་ཆོས་ཅན། བུམ་འཛིན་རྟོག་པའི་ཞེན་ཡུལ་ཡིན་པར་ཐལ། དེའི་ཡུལ་བཞི་ཀ་ཡིན་པའི་ཕྱིར། རྟགས་ཁས། འདོད་ན། དེ་ཆོས་ཅན། བུམ་འཛིན་རྟོག་པའི་གཞལ་བྱ་ཡིན་པར་ཐལ། དེའི་ཞེན་ཡུལ་ཡིན་པའི་ཕྱིར། འདོད་ན། བུམ་འཛིན་རྟོག་པ་ཆོས་ཅན། ཁྱོད་བུམ་པའི་དོན་སྤྱི་ལ་མ་འཁྲུལ་པའི་བློ་ཡིན་པར་ཐལ་ལོ། །འདོད་ན། དེ་ཆོས་ཅན། ཁྱོད་ལ་བུམ་པའི་དོན་སྤྱི་བུམ་པར་མི་སྣང་བར་ཐལ་ལོ། །

			ཁ་ཅིག །བུམ་འཛིན་རྟོག་པ་དེ། བུམ་པའི་དོན་སྤྱི་བུམ་པར་འཛིན་པའི་བློ་ཡིན་ཟེར་ན། བུམ་འཛིན་རྟོག་པ་ཆོས་ཅན། ལོག་ཤེས་ཡིན་པར་ཐལ། བུམ་པའི་དོན་སྤྱི་བུམ་པར་འཛིན་པའི་བློ་ཡིན་པའི་ཕྱིར། རྟགས་ཁས། འདོད་ན། དེ་ཆོས་ཅན། ལོག་ཤེས་མ་ཡིན་པར་ཐལ། བློ་དོན་མཐུན་ཡིན་པའི་ཕྱིར་ཏེ། རྟོག་པ་དོན་མཐུན་ཡིན་པའི་ཕྱིར་ཏེ། ཡིད་དཔྱོད་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་འཛིན་རྟོག་པ་ཡིད་དཔྱོད་ཡིན་པར་ཐལ། ཁྱོད་གཞི་གྲུབ་པའི་ཕྱིར། ཁ་ཅིག་ན་རེ། བུམ་འཛིན་རྟོག་པ་ཡིད་དཔྱོད་མ་ཡིན་ཏེ། དེར་གྱུར་པའི་ལོག་ཤེས་ཡོད་པའི་ཕྱིར་ཏེ། བུམ་པའི་དགག་གཞི་ཆོས་ཅན་གྱི་སྟེང་གི་བུམ་འཛིན་རྟོག་པ་དེ། བུམ་འཛིན་རྟོག་པ་ཡིན་པའི་ཕྱིར་ཟེར་ན་རྟགས་མ་གྲུབ་སྟེ། འོ་ན། བུམ་པའི་དགག་གཞི་ཆོས་ཅན་གྱི་སྟེང་གི་བུམ་པ་ཡོད་པར་འཛིན་པའི་བློ་དེ་བུམ་པ་ཡོད་པར་འཛིན་པའི་བློ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། དེ་བུམ་པ་མེད་བཞིན་དུ་བུམ་པ་ཡོད་པར་འཛིན་པའི་ལོག་ཤེས་ཡིན་པའི་ཕྱིར།





གསུམ་པ་༼སྣང་ལ་མ་ངེས་པའི་བློ༽ནི།


			རང་གི་འཇུག་ཡུལ་དུ་གྱུར་པའི་རང་མཚན་གསལ་བར་སྣང་བ་ཡང་ཡིན། རང་གི་འཇུག་ཡུལ་དུ་གྱུར་པའི་རང་མཚན་ལ་ངེས་པ་འདྲེན་མི་ནུས་པ་ཡང་ཡིན་པའི་གཞི་མཐུན་པར་གྱུར་པའི་རིག་པ། རང་ཉིད་སྣང་ལ་མ་ངེས་ཀྱི་བློའི་མཚན་ཉིད་ཡིན་ཀྱང༌། རང་ཡུལ་དུ་གྱུར་པའི་རང་མཚན་གསལ་བར་སྣང་བ་ཡང་ཡིན། རང་ཡུལ་དུ་གྱུར་པའི་རང་མཚན་ལ་ངེས་པ་འདྲེན་མི་ནུས་པ་ཡང་ཡིན་པའི་གཞི་མཐུན་པ། རང་ཉིད་སྣང་ལ་མ་ངེས་ཀྱི་བློའི་མཚན་ཉིད་དུ་མི་འཇོག་ཚུལ་ཤེས་པར་བྱ་སྟེ། གངས་རི་སྔོན་པོར་སྣང་བའི་དབང་ཤེས་དེ། རང་གི་འཇུག་ཡུལ་གངས་རིའི་ཁ་དོག་དཀར་པོ་ལ་སྔོན་པོར་སྣང་བས་ན་རང་གི་འཇུག་ཡུལ་དུ་གྱུར་པའི་རང་མཚན་གསལ་བར་མི་སྣང་ཡང༌། སྣང་ཡུལ་གངས་རིའི་ཁ་དོག་དཀར་པོ་སྔོན་པོར་མེད་བཞིན་དུ་གསལ་བར་སྣང་བས་རང་ཡུལ་རང་མཚན་གསལ་བར་སྣང་ཞིང༌། དེ་ལ་ངེས་པ་འདྲེན་མི་ནུས་ཏེ། དེ་ལ་ལོག་པར་ཞུགས་པའི་ཕྱིར་རོ། །

			སྣང་ལ་མ་ངེས་ཀྱི་བློའི་མཚན་གཞི་ནི། ཁོ་བོས་སྔོན་པོ་མཐོང་ངམ་མ་མཐོང་སྙམ་དུ་ཐེ་ཚོམ་འདྲེན་པར་བྱེད་པའི་སྔོན་འཛིན་དབང་པོའི་མངོན་སུམ་དང༌། སོ་སོ་སྐྱེ་བོའི་རྒྱུད་ཀྱི་གཟུགས་སོགས་དོན་ལྔ་འཛིན་པའི་ཡིད་མངོན་དང་དེ་ཉམས་སུ་མྱོང་བའི་རང་རིག་ལྟ་བུའོ། །བྱས་པ་ལ་ཁོ་ན་རེ། མངོན་སུམ་གྱི་ཚད་མ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། མངོན་སུམ་གྱིས་རང་ཡུལ་ལ་ངེས་པ་འདྲེན་མི་ནུས་པའི་ཕྱིར་ཏེ། དེ་ངེས་ཤེས་མ་ཡིན་པའི་ཕྱིར་ཟེར་ན་མ་ཁྱབ་སྟེ། མངོན་སུམ་གྱི་ཚད་མས་རང་ཡུལ་ངེས་པར་ཐལ། མངོན་སུམ་གྱི་ཚད་མ་རང་ཡུལ་ལ་མི་སླུ་བའི་རིག་པ་ཡིན་པའི་ཕྱིར། གོང་དུ་མ་གྲུབ་ན། མངོན་སུམ་གྱི་ཚད་མ་ཆོས་ཅན། ངེས་ཤེས་མ་ཡིན་པར་ཐལ། རྟོག་པ་མ་ཡིན་པའི་ཕྱིར། དེ་བཞིན་དུ། སྔོན་གནས་རྗེས་དྲན་གྱི་མངོན་ཤེས་ཆོས་ཅན། དྲན་ཤེས་ཡིན་པར་ཐལ། རང་ཡུལ་དྲན་པའི་ཤེས་པ་ཡིན་པའི་ཕྱིར་ན་ཡང་མ་ཁྱབ། མ་གྲུབ་ན། དེར་ཐལ། རང་ཡུལ་དུ་གྱུར་པའི་སྔོན་གྱི་གནས་རྗེས་སུ་དྲན་པའི་ཤེས་པ་ཡིན་པའི་ཕྱིར། འདོད་མི་ནུས་ཏེ། རྟོག་པ་མ་ཡིན་པའི་ཕྱིར་ཏེ། མངོན་ཤེས་ཡིན་པའི་ཕྱིར།





བཞི་པ་༼ཐེ་ཚོམ༽ལ།


			ཁ་ཅིག །རང་ཡུལ་ལ་དོགས་པ། ཐེ་ཚོམ་གྱི་མཚན་ཉིད་ཡིན་ཟེར་ན། རང་ཡུལ་ལ་དོགས་པའི་གང་ཟག་ཆོས་ཅན། ཐེ་ཚོམ་ཡིན་པར་ཐལ། རང་ཡུལ་ལ་དོགས་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། དེར་ཐལ། རང་ཡུལ་ལ་དོགས་པའི་གང་ཟག་ཡིན་པའི་ཕྱིར། མ་གྲུབ་ན། དེ་འདྲའི་གང་ཟག་ཁོ་ཁོ་རང་ཡིན་པར་ཐལ། དེ་འདྲའི་གང་ཟག་ཡོད་པའི་ཕྱིར། མ་གྲུབ་ན། དེར་ཐལ། རང་ཡུལ་ལ་དོགས་པའི་ཐེ༌ཚོམ་རྒྱུད་ལྡན་གྱི་གང་ཟག་ཡོད་པའི་ཕྱིར། མ་གྲུབ་ན། རང་ཡུལ་ལ་དོགས་པའི་ཐེ་ཚོམ་ཆོས་ཅན། ཁྱོད་རྒྱུད་ལྡན་གྱི་གང་ཟག་ཡོད་པར་ཐལ། ཁྱོད་ཐེ་ཚོམ་ཡིན་པའི་ཕྱིར། རྩ་བར་འདོད་ན། རང་ཡུལ་ལ་དོགས་པའི་གང་ཟག་ཆོས་ཅན། ཐེ་ཚོམ་མ་ཡིན་པར་ཐལ། ཤེས་པ་མ་ཡིན་པའི་ཕྱིར།

			ཁ་ཅིག །རང་ཡུལ་ལ་དོགས་པའི་རིག་པ་ཐེ་ཚོམ་གྱི་མཚན་ཉིད་ཟེར་ན། ཐེ་ཚོམ་དང་མཚུངས་ལྡན་གྱི་གཙོ་སེམས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། རྟགས་སླ། འདོད་མི་ནུས་ཏེ། སེམས་བྱུང་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། གཙོ་སེམས་ཡིན་པའི་ཕྱིར།

			གཞན་ཡང༌། ཐེ་ཚོམ་དང་མཚུངས་ལྡན་གྱི་སེམས་ཀྱི་འཁོར་དུ་གྱུར་པའི་ཚོར་བ་ཆོས་ཅན། ཐེ་ཚོམ་ཡིན་པར་ཐལ། མཚན་ཉིད་དེའི་ཕྱིར། འདོད་ན། དེའི་འཁོར་དུ་གྱུར་བའི་སེམས་བྱུང་ཡིན་ན། ཐེ་ཚོམ་ཡིན་པས་ཁྱབ་པར་ཐལ་ལོ། །འདོད་མི་ནུས་ཏེ། ཐེ་ཚོམ་ཡིན་ན་རང་སྟོབས་ཀྱིས་མཐའ་གཉིས་སུ་དོགས་པའི་སེམས་བྱུང་ཡིན་པས་ཁྱབ་པའི་ཕྱིར།

			རང་ལུགས་ནི། རང་སྟོབས་ཀྱིས་མཐའ་གཉིས་སུ་དོགས་པའི་རིག་པ། ཐེ་ཚོམ་གྱི་མཚན་ཉིད། ཐེ་ཚོམ་དང་མཚུངས་ལྡན་གྱི་སེམས་དང༌། དེའི་འཁོར་དུ་གྱུར་པའི་ཚོར་བ་སོགས་ནི། ཐེ་ཚོམ་གྱི་སྟོབས་ཀྱིས་དོགས་ཀྱི་རང་སྟོབས་ཀྱིས་མཐའ་གཉིས་སུ་དོགས་པ་མ་ཡིན་ནོ། །ཐེ་ཚོམ་ལ་དབྱེ་ན། དོན་འགྱུར་གྱི་ཐེ་ཚོམ། དོན་མི་འགྱུར་གྱི་ཐེ་ཚོམ། ཆ་སྙོམས་པའི་ཐེ་ཚོམ་དང་གསུམ། དང་པོ་ནི། སྒྲ་མི་རྟག་གམ་སྙམ་པའི་ཐེ་ཚོམ་ལྟ་བུ། གཉིས་པ་ནི། སྒྲ་རྟག་གམ་སྙམ་པའི་ཐེ་ཚོམ་ལྟ་བུ། གསུམ་པ་ནི་སྒྲ་རྟག་གམ་མི་རྟག་གམ་སྙམ་པའི་ཐེ་ཚོམ་ལྟ་བུའོ། །

			ཁ་ཅིག་ན་རེ། ལོག་ཤེས་དང་ཐེ་ཚོམ་འགལ་ཟེར་ན། ཐེ་ཚོམ་ཡིན་ན། ལོག་ཤེས་མ་ཡིན་དགོས་པར་ཐལ། དེ་གཉིས་འགལ་བའི་ཕྱིར། རྟགས་ཁས། འདོད་ན། སྒྲ་ཕལ་ཆེར་རྟག་ལས་ཆེ་སྙམ་དུ་འཛིན་པའི་ཐེ་ཚོམ་ཆོས་ཅན། ལོག་ཤེས་མ་ཡིན་པར་ཐལ། ཐེ་ཚོམ་ཡིན་པའི་ཕྱིར་ཏེ། དོན་མི་འགྱུར་གྱི་ཐེ་ཚོམ་ཡིན་པའི་ཕྱིར། འདོད་ན། དེ་ཆོས་ཅན། ལོག་ཤེས་ཡིན་པར་ཐལ། རྟོག་པ་ལོག་ཤེས་ཡིན་པའི་ཕྱིར་ཏེ། ལོག་རྟོག་ཡིན་པའི་ཕྱིར། ཁྱབ་སྟེ། ལོག་རྟོག་དང་རྟོག་པ་ལོག་ཤེས་དོན་གཅིག37་ཡིན་པའི་ཕྱིར་ཏེ། སྡེ་བདུན་ཡིད་ཀྱི་མུན་སེལ་ལས།38 ལོག་རྟོག་དང་རྟོག་པ་ལོག་ཤེས་གཉིས་དོན་གཅིག39་ཅིང༌། ཞེས་གསུངས་པའི་ཕྱིར།

			གཞན་ཡང༌། ལོག་ཤེས་དང་ཐེ་ཚོམ་མི་འགལ་བར་ཐལ། ལོག་རྟོག་དང་ཐེ་ཚོམ་མི་འགལ་བའི་ཕྱིར། སྒྲ་ཕལ་ཆེར་རྟག་ལས་ཆེ་སྙམ་པའི་ཐེ་ཚོམ་དེ། ལོག་རྟོག་དང་ཐེ་ཚོམ་གཉིས་ཀ་ཡིན་པའི་ཕྱིར། དེ་ལྟར་ཡང་སྡེ་བདུན་ཡིད་ཀྱི་མུན་སེལ་ལས།40 ལོག་རྟོག་ཐམས་ཅད་འཛིན་སྟངས་མཐའ་གཅིག་ཏུ་ངེས་པའི་རྣམ་པ་ཅན་ཡིན་པར་འདོད་པ་ནི། མི་འཐད་དེ། སྒྲ་ཕལ་ཆེར་རྟག་ལས་ཆེ་སྙམ་དུ་འཛིན་པའི་རྟོག་པ་ལོག་རྟོག་མ་ཡིན་པར་ཐལ་བའི་ཕྱིར་རོ། །ཞེས་དང༌། དེས་ན།41 ལོག་རྟོག་དང་ཐེ་ཚོམ་འགལ་བ་མིན་ནོ། །ཞེས་གསུངས་པའི་ཕྱིར་རོ། །





ལྔ་པ་ལོག་ཤེས་ལ།


			མཚན་ཉིད་དང་དབྱེ་བ་གཉིས། དང་པོ་ནི། ཁ་ཅིག །རང་གི་ཞེན་ཡུལ་ལ་འཁྲུལ་བའི་རིག་པ་རང་ཉིད་ལོག་ཤེས་ཀྱི་མཚན་ཉིད་ཟེར་ན། གངས་རི་སྔོན་པོར་སྣང་བའི་དབང་ཤེས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། དེ་ཆོས་ཅན། ཞེན་རིག་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། རྟོག་མེད་ཀྱི་ཤེས་པ་ཡིན་པའི་ཕྱིར་ཏེ། དབང་ཤེས་ཡིན་པའི་ཕྱིར།

			རང་ལུགས་ནི། རང་ཡུལ་ལ་ཕྱིན་ཅི་ལོག་ཏུ་ཞུགས་པའི་རིག་པ། ལོག་ཤེས་ཀྱི་མཚན་ཉིད། གཉིས་པ་ལོག་ཤེས་ལ་དབྱེ་ན། རྟོག་པ་ལོག་ཤེས་དང༌། རྟོག་མེད་ལོག་ཤེས་གཉིས། དང་པོ་ནི། སྒྲ་རྟག་འཛིན་རྟོག་པ་དང༌། རི་བོང་རྭ་འཛིན་རྟོག་པ་ལྟ་བུ། གཉིས་པ་ལ་ཡང༌། ཡིད་ཤེས་དང༌། དབང་ཤེས་གཉིས་ལས། དང་པོ་ནི། རྨི་ལམ་གྱི་སྔོན་པོ་སྔོན་པོར་གསལ་བར་སྣང་བའི་རྨི་ལམ་གྱི་ཤེས་པ་ལྟ་བུ། དེ་ཆོས་ཅན། ཡིད་ཤེས། རྟོག་མེད་ཀྱི་ཤེས་པ། ལོག་ཤེས་གསུམ་ཀ་ཡིན་ཏེ། རིམ་པ་བཞིན། རྨི་ལམ་གྱི་ཤེས་པ་ཡིན་པའི་ཕྱིར་དང༌། སྒྲ་དོན་འདྲེས་རུང་དུ་འཛིན་པའི་ཞེན་རིག་དང་བྲལ་པའི་ཤེས་པ་ཡིན་པའི་ཕྱིར་དང༌། རང་ཡུལ་ཆོས་ཀྱི་སྐྱེ་མཆེད་ཀྱི་གཟུགས་སྔོན་པོར་མེད་བཞིན་དུ་སྔོན་པོར་འཛིན་པའི་ཤེས་པ་ཡིན་པའི་ཕྱིར། འོན་ཀྱང་རྨི་ལམ་ལ་གནས་པའི་གང་ཟག་དེའི་ངོར་དེ་དབང་ཤེས་དོན་མཐུན་ཡིན་ནོ། །གཉིས་པ་དབང་ཤེས་སུ་གྱུར་པའི་ལོག་ཤེས་ནི། གངས་རི་སྔོན་པོར་སྣང་བའི་དབང་ཤེས་དང༌། དུང་དཀར་སེར་པོར་སྣང་བའི་དབང་ཤེས་ལྟ་བུའོ། །

			ཡང་བློ་རིག་ལ་གསུམ་དུ་དབྱེ་བ་ལ། དོན་སྤྱི་གཟུང་ཡུལ་དུ་བྱེད་པའི་རྟོག་པ་བཤད་པ་རང་མཚན་བཟུང་ཡུལ་དུ་བྱེད་པའི་རྟོག་མེད་མ་འཁྲུལ་བའི་ཤེས་པ་བཤད་པ། མེད་པ་གསལ་སྣང་ཅན་གཟུང་ཡུལ་དུ་བྱེད་པའི་རྟོག་མེད༌འཁྲུལ་ཤེས་བཤད་པ་དང་གསུམ། དང་པོ་ལ། མཚན་ཉིད་དབྱེ་བ་གཉིས། དང་པོ་ནི། སྒྲ་དོན་འདྲེས་རུང་དུ་འཛིན་པའི་ཞེན་རིག །རྟོག་པའི་མཚན་ཉིད། དེ་ཡང་སྒྲ་དོན་ཞེས་པའི་སྒྲ་ནི་སྒྲ་སྤྱི། དོན་ནི་དོན་སྤྱི། དེ་གཉིས་འདྲེས་པར་འཛིན་པ་ནི། དེ་གཉིས་ཚོགས་པ་འཛིན་པའོ། །རུང་བ་སྨོས་པ་ལ་དགོས་པ་ཡོད་དེ། བརྡ་ལ་མ་བྱང་པའི་སྐྱེས་བུའི་རྒྱུད་ཀྱི་རྟོག་པ་བསྡུ་བའི་དགོས་པ་ཡོད་པའི་ཕྱིར་ཏེ། དེའི་རྒྱུད་ཀྱི་རྟོག་པ་དེས་སྒྲ་དོན་འདྲེས་པར་མི་འཛིན་ཀྱང༌། སྒྲ་དོན་འདྲེས་རུང་དུ་འཛིན་པ་ཙམ་ཡིན་པའི་ཕྱིར།

			གཉིས་པ་རྟོག་པ་ལ་དབྱེ་ན། སྒྲ་སྤྱི་ཁོ་ན་འཛིན་པའི་རྟོག་པ། དོན་སྤྱི་ཁོ་ན་འཛིན་པའི་རྟོག་པ། སྒྲ་དོན་གཉིས་ཀ་འཛིན་པའི་རྟོག་པ་དང་གསུམ་ལས། ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པ་བུམ་པ་ཡིན་པར་མི་ཤེས་པའི་སྐྱེས་བུའི་རྒྱུད་ཀྱི་བུམ་པ་ཞེས་པའི་སྒྲ་ཙམ་ལ་བརྟེན་ནས་སྐྱེས་པའི་བུམ་འཛིན་རྟོག་པ་ལྟ་བུ་དང་པོ་དང༌། དེའི་རྒྱུད་ཀྱི་ལྟོ་ལྡིར་བ་མཐོང་བ་ཙམ་ལ་བརྟེན་ནས་སྐྱེས་པའི་ལྟོ་ལྡིར་བ་འཛིན་པའི་རྟོག་པ་ལྟ་བུ་གཉིས་པ་དང༌། བུམ་པ་ཤེས་པའི་སྐྱེས་བུའི་རྒྱུད་ཀྱི་བུམ་འཛིན་རྟོག་པ་ལྟ་བུ་གསུམ་པའི་མཚན་གཞི་ཡིན་པའི་ཕྱིར། བུམ་པའི་སྒྲ་སྤྱི་དང་དོན་སྤྱི་གང་ཞེ་42ན། རྟོག་པ་དང་པོ་ལ་བུམ་པར་སྣང་བའི་སྣང་བ་ནི། སྒྲ་སྤྱི་རྐྱང་པ་ཡིན། རྟོག་པ་གཉིས་པ་ལ་ལྟོ་ལྡིར་བ་སྣང་བའི་སྣང་བ་ནི། དོན་སྤྱི་རྐྱང་པ་ཡིན། རྟོག་པ་གསུམ་པ་ལ་བུམ་པ་འམ། ལྟོ་ལྡིར་བ་སྣང་བའི་ཚེ་སྒྲ་སྤྱི་དང་དོན་སྤྱི་གཉིས་ཀ་སྣང་ངོ། །

			འོ་ན། སྒྲ་ཙམ་ལ་བརྟེན་པའི་རྟོག་པའི་སྣང་བ་ཡིན་ན་སྒྲ་སྤྱི་ཁོ་ན་ཡིན་པས་ཁྱབ་བམ་ཞེ་ན། མ་ཁྱབ་སྟེ། རི་བོང་རྭ་འཛིན་རྟོག་པ་ལ། རི་བོང་རྭ་རོང་ངེ་བ་སྣང་བ་སྟེ། སྒྲ་ཙམ་ལ་བརྟེན་པའི་རྟོག་པའི་སྣང་བ་ཡིན་ཀྱང༌། སྒྲ་སྤྱི་ཁོ་ན་མ་ཡིན་པའི་ཕྱིར། དེར་ཐལ། དེ་རི་བོང་རྭིའི་སྒྲ་སྤྱི་དང་དོན་སྤྱི་གཉིས་ཀ་ཡིན་པའི་ཕྱིར།

			ཡང་རྟོག་པ་ལ་དབྱེ་ན། མིང་སྦྱོར་རྟོག་པ་དང༌། དོན་སྦྱོར་རྟོག་པ་གཉིས་ཡོད། ལྟོ་ལྡིར་བ་འདི་ནི་བུམ་པའོ་སྙམ་དུ་འཛིན་པའི་རྟོག་པ་དེ་དེ་གཉིས་ཀ་ཡིན་པའི་ཕྱིར་ཏེ། གོ་རིམ་བཞིན་དུ་བུམ་པའི་མིང་དོན་སྦྱར་ནས་འཛིན་པའི་ཞེན་རིག་ཡིན་པའི་ཕྱིར་དང༌། ཁྱད་གཞི་ཁྱད་ཆོས་སྦྱར་ནས་འཛིན་པའི་ཞེན་རིག་ཡིན་པའི་ཕྱིར། དོན་སྦྱོར་རྟོག་པ་ཡིན་ན། མིང་སྦྱོར་རྟོག་པ་ཡིན་པས་མ་ཁྱབ་སྟེ། སྐྱེས་བུ་འདི་ནི་དབྱུག་པ་ཅན་ནོ། །སྙམ་དུ་འཛིན་པའི་རྟོག་པ་དེ་དོན་སྦྱོར་རྟོག་པ་ཡིན་པའི་ཕྱིར་ཏེ། དེ་ཁྱད་གཞི་སྐྱེས་བུ་ལ། ཁྱད་ཆོས་དབྱུག་པ་སྦྱར་ནས་འཛིན་པའི་རྟོག་པ་ཡིན་པའི་ཕྱིར། རྟོག་པ་ཡིན་ན་དེ་གཉིས་གང་རུང་ཡིན་པས་ཀྱང་མ་ཁྱབ་སྟེ། ཁྱད་གཞི་བུམ་པ་ཙམ་འཛིན་པའི་རྟོག་པ་ལྟ་བུ་དེ་གཉིས་གང་ཡང་མ་ཡིན་པའི་ཕྱིར།

			ཡང་རྟོག་པ་ལ་དབྱེ་ན། རྟོག་པ་དོན་མཐུན་དང༌། རྟོག་པ་དོན་མི་མཐུན་གཉིས། སྒྲ་དོན་འདྲེས་རུང་དུ་འཛིན་པའི་ཞེན་རིག་དོན་མཐུན་དེ། རྟོག་པ་དོན་མཐུན་གྱི་མཚན་ཉིད། གཞི་གྲུབ་ན། ཁྱོད་འཛིན་པའི་རྟོག་པ་རྟོག་པ་དོན་མཐུན་ཡིན་པས་ཁྱབ། སྒྲ་དོན་འདྲེས་རུང་དུ་འཛིན་པའི་ཞེན་རིག་དོན་མི་མཐུན་དེ། རྟོག་པ་དོན་མི་མཐུན་གྱི་མཚན་ཉིད། གཞི་མ་གྲུབ་ན། ཁྱོད་འཛིན་རྟོག་པ་རྟོག་པ་དོན་མི་མཐུན་ཡིན་པས་ཁྱབ་བོ། །

			གཉིས་པ་ལ་མཚན་ཉིད་དབྱེ་བ་གཉིས། དང་པོ་ནི། རང་གི་སྣང་ཡུལ་ལ་མ་འཁྲུལ་བའི་གསལ་སྣང་ཅན་གྱི་རིག་པ། རང་ཉིད་རྟོག་མེད་མ་འཁྲུལ་བའི་ཤེས་པ་ཡིན་པའི་མཚན་ཉིད། དེ་དང་བློ་མངོན་སུམ་པ་གཉིས་དོན་ཅིག །དབྱེ་ན། དབང་མངོན། ཡིད་མངོན། རང་རིག་མངོན་སུམ། རྣལ་འབྱོར་མངོན་སུམ་དང་བཞི་ཡོད་པ་གོང་དུ་བཤད་ཟིན་པས་ཤེས་པར་བྱའོ། །གསུམ་པ་ལ་མཚན་ཉིད་དབྱེ་བ་གཉིས། དང་པོ་ནི། རང་གི་སྣང་ཡུལ་ལ་འཁྲུལ་བའི་གསལ་སྣང་ཅན་གྱི་རིག་པ། རང་ཉིད་རྟོག་མེད་འཁྲུལ་ཤེས་ཡིན་པའི་མཚན་ཉིད། དབྱེ་ན། དེར་གྱུར་པའི་དབང་ཤེས། དེར་གྱུར་པའི་ཡིད་ཤེས་གཉིས། རྟོག་མེད་འཁྲུལ་ཤེས་ཀྱང་ཡིན། རང་གི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་དབང་པོ་གཟུགས་ཅན་པ་ལ་བརྟེན་ནས་སྐྱེས་པ་ཡང་ཡིན་པའི་གཞི་མཐུན་པ་དང་པོའི་མཚན་ཉིད། རྟོག་མེད་འཁྲུལ་ཤེས་ཀྱང་ཡིན་རང་གི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་ཡིད་དབང་ལ་བརྟེན་ནས་སྐྱེས་པ་ཡང་ཡིན་པའི་གཞི་མཐུན་པ་གཉིས་པའི་མཚན་ཉིད།

			གཞན་ཡང་བློ་ལ། རང་རིག་དང༌། གཞན་རིག་གཉིས་ལས། དང་པོ་དང༌། ཁ་ནང་ཁོ་ནར༌ཕྱོགས་པའི་ཤེས་པ་དོན་གཅིག43། གཉིས་པ་དང༌། ཁ་ཕྱི་བལྟས་ཀྱི་ཤེས་པ་དོན་གཅིག44། དབང་མངོན། ཡིད་མངོན། རྣལ་འབྱོར་མངོན་སུམ། རྟོག་པ་རྣམས་གཉིས་པའི་མཚན་གཞི་ཡིན།

			དེ་རྣམས་གང་རུང་ཡིན་ན་གཞན་རིག་གི་ཤེས་པ་ཡིན་པས་ཁྱབ། རང་རིག་དང༌། གཞན་རིག་འགལ་བྱས་པ་ལ། ཁོ་ན་རེ། སངས་རྒྱས་འཕགས་པའི་རྒྱུད་ཀྱི་རང་རིག་ཆོས་ཅན། གཞན་རིག་མ་ཡིན་པར་ཐལ། རང་རིག་ཡིན་པའི་ཕྱིར། མ་གྲུབ་ན། སངས་རྒྱས་འཕགས་པའི་རྒྱུད་ཀྱི་རང་རིག་རང་རིག་ཡིན་པར་ཐལ། དེའི་རྒྱུད་ལ་རང་རིག་ཡོད་པའི་ཕྱིར་ཏེ། དེའི་རྒྱུད་ཀྱི་ཡིད་ཤེས་ཉམས་སུ་མྱོང་བའི་རང་རིག་མངོན་སུམ་དེ། དེའི་རྒྱུད་ཀྱི་རང་རིག་ཡིན་པའི་ཕྱིར། མ་གྲུབ་ན། སངས་རྒྱས་འཕགས་པ་ཆོས་ཅན། ཁྱོད་ཀྱི་རྒྱུད་ཀྱི་ཡིད་ཤེས་ཉམས་སུ་མྱོང་བའི་རང་རིག་མངོན་སུམ་དེ། ཁྱོད་ཀྱི་རྒྱུད་ཀྱི་རང་རིག་ཡིན་པར་ཐལ། ཁྱོད་གཟུགས་ཅན་གྱི་གང་ཟག་ཡིན་པའི་ཕྱིར། རང་རིག་དང་གཞན་རིག་འགལ་བ་འདི་རྗེ་བཙུན་གྱི་སྐབས་དང་པོའི་མཐའ་དཔྱོད་ནས་གསུངས་པ་ལྟར་བཀོད་པ་ཡིན་ཞིང༌། རང་བཟོ་མིན་ནོ། །རྩ་བར་འདོད་ན། དེ་ཆོས་ཅན། གཞན་རིག་ཡིན་པར་ཐལ། ཁ་ཕྱི་བལྟས་ཀྱི་ཤེས་པ་ཡིན་པའི་ཕྱིར་ཏེ། གཟུགས་སོགས་ཕྱིའི་ཆོས་ཡུལ་དུ་བྱེད་པའི་ཕྱིར་ཟེར་ན་མ་ཁྱབ། མ་གྲུབ་ན། དེ་ཆོས་ཅན། གཟུགས་སོགས་ཕྱིའི་ཆོས་ཡུལ་དུ་བྱེད་པའི་ཤེས་པ་ཡིན་པར་ཐལ། ཆོས་ཐམས་ཅད་ཡུལ་དུ་བྱེད་པའི་མཁྱེན་པ་ཡིན་པའི་ཕྱིར་ཏེ། རྣམ་མཁྱེན་ཡིན་པའི་ཕྱིར།

			ཡང་བློ་རིག་ལ་སེམས་དང་སེམས་བྱུང་གཉིས་ལས། རང་ཡུལ་གྱི་ངོ་བོ་འཛིན་པའི་སྒོ་ནས་བཞག་པའི་གཙོ་བོའི་རྣམ་རིག་དེ། གཙོ་སེམས་ཀྱི་མཚན་ཉིད། གཙོ་སེམས་དང༌། སེམས་དང༌། ཡིད་དང༌། རྣམ་ཤེས་རྣམས་དོན་གཅིག་མིང་གི་རྣམ་གྲངས་སོ། །ངོ་བོའི་སྒོ་ནས་དབྱེ་ན། མིག་གི་རྣམ་ཤེས་ནས་ཡིད་ཀྱི་རྣམ་པར་ཤེས་པའི་བར་དྲུག་སྟེ། བསྡུ་ན་དབང་པོའི་རྣམ་ཤེས་དང༌། ཡིད་ཀྱི་རྣམ་ཤེས་གཉིས་སུ་འདུའོ། །ཡིད་དང༌། ཡིད་ཤེས་གཉིས་ལ་མུ་བཞི་ཡོད་དེ། མིག་གི་རྣམ་པར་ཤེས་པ་ལྟ་བུ་ཡིད་ཡིན་ལ། ཡིད་ཤེས་མ་ཡིན་པའི་མུ་དང༌། ཡིད་ཀྱི་རྣམ་པར་ཤེས་པའི་འཁོར་དུ་བྱུང་བའི་ཚོར་བ་ལྟ་བུ་ཡིད་ཤེས་ཡིན་ལ། ཡིད་མ་ཡིན་པའི་མུ། ཡིད་ཀྱི་རྣམ་པར་ཤེས་པ་ལྟ་བུ་ཡིད་དང༌། ཡིད་ཤེས་གཉིས་ཀ་ཡིན་པའི་མུ། མིག་གི་རྣམ་པར་ཤེས་པའི་འཁོར་དུ་བྱུང་བའི་ཚོར་བ་ལྟ་བུ། ཡིད་དང་ཡིད་ཤེས་གཉིས་ཀ་མ་ཡིན་པའི་མུ་ཡིན་པའི་ཕྱིར། དེ་བཞིན་དུ། ཡིད་དང་དབང་ཤེས་གཉིས་ལ་མུ་བཞི། ཡེ་ཤེས་དང་ཡིད་ཤེས་གཉིས་ལ་མུ་བཞི་འཇོག་ཚུལ་ཡང་ཤེས་པར་བྱའོ། །

			རང་ཡུལ་གྱི་ཁྱད་པར་ཅི་རིགས་འཛིན་ཅིང་རང་དང་མཚུངས་ལྡན་གྱི་གཙོ་སེམས་གང་རུང་གི་འཁོར་དུ་བྱུང་བའི་རིག་པ། སེམས་བྱུང་གི་མཚན་ཉིད། སེམས་དང་དེའི་འཁོར་དུ་གྱུར་པའི་སེམས་བྱུང་རྣམས་ཕན་ཚུན་མཚུངས་ལྡན་རྣམ་པ་ལྔ་མཚུངས་ཡིན་ཏེ། རྟེན་དང་དམིགས་པ་དང་རྣམ་པ་དང་དུས་དང་རྫས་རྣམས་མཚུངས་པའི་ཕྱིར་ཏེ། གཙོ་སེམས་རྟེན་དབང་པོ་གང་ལ་བརྟེན་པ་དེ་ལ་འཁོར་སེམས་བྱུང་དེ་བརྟེན། གཙོ་སེམས་དམིགས་པ་གང་ལ་བརྟེན་ནས་སྐྱེ་བ་དེ་ལས་འཁོར་སེམས་བྱུང་སྐྱེ། གཙོ་སེམས་ལ་ཡུལ་གང་གི་རྣམ་པ་ཤར་བ་ལྟར་འཁོར་སེམས་བྱུང་དེ་ལ་དེའི་རྣམ་པ་ཤར། གཙོ་སེམས་དུས་གང་གི་ཚེ་སྐྱེས་པ་དང་མཉམ་དུ་འཁོར་སེམས་བྱུང་ཀྱང་སྐྱེས། གཙོ་སེམས་དང་འཁོར་སེམས་བྱུང་རྣམས་རྫས་རིགས་གཅིག་གིས་ཁྱད་པར་དུ་བྱས་ནས་སྐྱེ་ཡི། རྫས་རིགས་ཐ་དད་པར་མི་སྐྱེ་བའི་ཕྱིར་ཏེ། མཛོད་ལས།45 དོན་གཅིག་སེམས་དང་སེམས་བྱུང་རྣམས། །མཚུངས་པར་ལྡན་པའང་རྣམ་པ་ལྔ། །ཞེས་གསུངས་པའི་ཕྱིར།





སེམས་བྱུང་ལ་དབྱེ་ན་ང་གཅིག་ཡོད་དེ།


			ཀུན་འགྲོ་ལྔ། ཡུལ་ངེས་ལྔ། དགེ་བ་བཅུ་གཅིག །རྩ་ཉོན་དྲུག །ཉེ་ཉོན་ཉི་ཤུ། གཞན་འགྱུར་བཞི་རྣམས་སུ་ཡོད་པའི་ཕྱིར། དང་པོ་ལྔ་ཡོད་དེ། ཚོར་བ། འདུ་ཤེས། སེམས་པ། ཡིད་ལ་བྱེད་པ། རེག་པ་དང་ལྔ་ནི་སེམས་ཀུན་གྱིས་འཁོར་དུ་འགྲོ་བས་ཀུན་འགྲོ་ཞེས་བཤད་པའི་ཕྱིར་ཏེ། དེ་ལྔ་པོ་གང་རུང་གཅིག་མ་ཚང་ན། ཡུལ་གྱི་ལོངས་སྤྱོད་མི་རྫོགས་པའི་ཕྱིར་ཏེ། ཚོར་བ་མེད་ན་བདེ་སྡུག་སོགས་མྱོང་བ་མི་འབྱུང༌། འདུ་ཤེས་མེད་ན་ཐ་སྙད་འདོགས་པ་སོགས་མེད། སེམས་པ་མེད་ན་ཡུལ་ལ་འཇུག་པ་མེད། ཡིད་བྱེད་མེད་ན་དམིགས་པ་ལ་སེམས་གཏོད་པ་མེད། རེག་པ་མེད་ན་ཚོར་བ་བདེ་སྡུག་སོགས་མི་སྐྱེ་པའི་ཕྱིར་རོ། །འོན་ཀྱང་དེ་དག་མངོན་གྱུར་དུ་ཡོད་དགོས་པའི་ངེས་པ་མེད་དེ། འཆི་སེམས་ཕྲ་མོའི་སྐབས་དང་ཉིང༌མཚམས་སྦྱར་མ་ཐག་པའི་དུས་དང་འགོག་པ་ལ་སྙོམས་པར་ཞུགས་པ་སོགས་ཀྱི་ཚེ་ཚོར་བ་སོགས་འགའ་ཞིག་ནི་བག་ལ་ཉལ་བའི་ཚུལ་གྱིས་འཇུག་པ་ཙམ་ཡིན་པའི་ཕྱིར།

			དེ་རྣམས་ཀྱི་ནང་ནས་དང་པོ་ཚོར་བ་ལ་མཚན་ཉིད་དང༌། དབྱེ་བ་གཉིས་ལས། དང་པོ་ནི། ཉམས་སུ་མྱོང་བའི་རབ་ཏུ་ཕྱེ་བའི་རིག་པ་ཚོར་བའི་མཚན་ཉིད། ཚོར་བ་དང་ཚོར་བའི་ཕུང་པོ་དོན་གཅིག །གཉིས་པ་དབྱེ་བ་ལ། གཉིས་སུ་དབྱེ་བ། གསུམ་དུ་དབྱེ་བ། ལྔར་དབྱེ་བ་དང་གསུམ་ལས། དང་པོ་ཡོད་དེ། ལུས་ཚོར་དང༌། སེམས་ཚོར་གཉིས་སུ་ཡོད་པའི་ཕྱིར། དང་པོ་དང༌། དབང་ཤེས་སུ་གྱུར་པའི་ཚོར་བ། ཕྱིའི་ཚོར་བ་རྣམས་དོན་གཅིག །གཉིས་པ་དང༌། ཡིད་ཤེས་སུ་གྱུར་པའི་ཚོར་བ། ནང་གི་ཚོར་བ་རྣམས་དོན་གཅིག །

			ཡང་དེ་ལ་གཉིས་ཡོད་དེ། ཟང་ཟིང་དང་བཅས་པའི་ཚོར་བ། ཟང་ཟིང་མེད་པའི་ཚོར་བ་གཉིས་ཡོད། དང་པོ་དང༌། ཟག་བཅས་ཀྱི་ཚོར་བ་དོན་གཅིག །གཉིས་པ་དང་ཟག་མེད་ཀྱི་ཚོར་བ་དོན་གཅིག །གསུམ་དུ་དབྱེ་བ་ཡོད་དེ། ཚོར་བ་བདེ་སྡུག་བཏང་སྙོམས་གསུམ་ཡོད་པའི་ཕྱིར། དེ་ཡང་བདེ་བ་དང་སྡུག་བསྔལ་གང་རུང་ལ་ཚོར་བས་ཁྱབ་ཀྱང༌། བཏང་སྙོམ་ལ་ཚོར་བས་མ་ཁྱབ་སྟེ། བཏང་སྙོམས་ལ་ཚོར་བ་བཏང་སྙོམས་དང༌། དགེ་བ་བཅུ་གཅིག་གི་ནང་ཚན་དུ་གྱུར་པའི་འདུ་བྱེད་བཏང་སྙོམས། ཚད་མེད་བཏང་སྙོམས་དེ་གསུམ་ཡོད་པའི་ཕྱིར། ལྔར་དབྱེ་བ་ཡོད་དེ། ཚོར་བ་བདེ་བ་དང༌། ཡིད་བདེ། སྡུག་བསྔལ་དང༌། ཡིད་མི་བདེ། ཚོར་བ་བཏང་སྙོམས་དང་ལྔ་ཡོད། ཡིད་བདེ་ཡིན་ན། བདེ་བ་ཡིན་པས་ཁྱབ་ཀྱང༌། ཚོར་བ་ལ་ལྔར་དབྱེ་བའི་བདེ་བ་མ་ཡིན་པས་ཁྱབ་སྟེ། ཚོར་བ་ལ་ལྔར་དབྱེ་བའི་བདེ་བ་ཡིན་ན། ལུས་ཚོར་བདེ་བ་ཡིན་དགོས་པའི་ཕྱིར། དེ་བཞིན་དུ། ཡིད་མི་བདེ་ཡིན་ན། སྡུག་བསྔལ་ཡིན་པས་ཁྱབ་ཀྱང༌། ཚོར་བ་ལ་ལྔར་དབྱེ་བའི་སྡུག་བསྔལ་མ་ཡིན་པས་ཁྱབ་སྟེ། ཚོར་བ་ལ་ལྔར་དབྱེ་བའི་སྡུག་བསྔལ་ཡིན་ན། ལུས་ཚོར་སྡུག་བསྔལ་ཡིན་དགོས་པའི་ཕྱིར། འདུ་བྱེད་སོགས་ཕྱི་མ་རྣམས་ལའང་མངོན་པ་གོང་འོག་ལས་ཤེས་པར་བྱའོ། །

			གཉིས་པ་ཡུལ་ངེས་ལྔ་ཡོད་དེ། འདུན་པ། མོས་པ། དྲན་པ། ཏིང་ངེ་འཛིན། ཤེས་རབ་དང་ལྔ་ནི། ཡུལ་སོ་སོར་ངེས་པས་ཡུལ་ངེས་ཞེས་བརྗོད་པའི་ཕྱིར་ཏེ། འདུན་པས་ཡུལ་ལ་འདུན་ཞིང་དོན་དུ་གཉེར། མོས་པས་དེ་ལ་དགའ་བར་འཇུག །དྲན་པས་དམིགས་རྣམ་འཛིན། ཏིང་ངེ་འཛིན་གྱིས་རྩེ་གཅིག་ཏུ་གནས། ཤེས་རབ་ཀྱིས་སོ་སོར་དཔྱོད་པར་བྱེད་པའི་ཕྱིར། དང་པོ་གྲུབ་སྟེ། འདུན་པ། འདོད་པ། དོན་གཉེར་རྣམས་དོན་གཅིག་པས། ཆོས་དེ་ལ་དོན་གཉེར་གྱི་འདུན་པ་ཡོད་ན། ཆོས་དེའི་ཆེད་དུ་བརྩོན་འགྲུས་རྩོམ་པ་འབྱུང་བའི་ཕྱིར།

			གསུམ་པ་དགེ་བ་བཅུ་གཅིག་ཡོད་དེ། དད་པ། ངོ་ཚ་ཤེས་པ། ཁྲེལ་ཡོད། མ་ཆགས་པ། ཞེ་སྡང་མེད་པའི་སེམས་བྱུང༌། གཏི་མུག་མེད་པའི་སེམས་བྱུང༌། 46བརྩོན་འགྲུས། ཤིན་ཏུ་སྦྱངས་པ། བག་ཡོད། བཏང་སྙོམས། རྣམ་པར་མི་འཚེ་བ་རྣམས་ནི་རང་གི་ལྡོག་ཕྱོགས་མ་དད་པ་སོགས་ལས་ལྡོག་པའི་སྒོ་ནས་དགེ་བར་གྱུར་པས་དགེ་བ་བཅུ་གཅིག་ཞེས་གྲངས་ངེས་ཀྱིས་བཞག་པའི་ཕྱིར། འོན་ཀྱང་བདུད་སོགས་དད་པའི་ཡུལ་མིན་པ་ལ་དད་པ་དང༌། མི་དགེ་བའི་ཕྱོགས་ལ་བརྩོན་པ་ནི་དད་པ་དང༌། བརྩོན་འགྲུས་བཏགས་པ་བ་ཡིན་གྱི་དེ་གཉིས་དངོས་མིན་པས་ཁྱད་པར་དབྱེ་དགོས་སོ། །

			བཞི་པ་རྩ་ཉོན་དྲུག་ཡོད་དེ། དེར་གྱུར་པའི་འདོད་ཆགས། ཁོང་ཁྲོ། ང་རྒྱལ། མ་རིག་པ། ཐེ་ཚོམ་ཉོན་མོངས་ཅན། ལྟ་བ་ཉོན་མོངས་ཅན་དང་དྲུག་ནི། ཉེ་ཉོན་རྣམས་དང་སྲིད་པའི་རྩ་བ་ཅི་རིགས་བྱེད་པས་ན་རྩ་ཉོན་ཞེས་བརྗོད་པའི་ཕྱིར། འདོད་ཆགས་དང་མ་རིག་པ་གང་རུང་ཡིན་ན། རྩ་ཉོན་ཡིན་མི་དགོས་ཏེ། བྱང་འཕགས་ཀྱི་རྒྱུད་ཀྱི་དེ་དག་རྩ་ཉོན་མ་ཡིན་པའི་ཕྱིར་ཏེ། དེ་དག་ནི་སྨན་དང་སྔགས་ཀྱིས་བཅོམ་པའི་དུག་བཞིན་དུ་ནུས་པ་ཆུང་བའི་ཕྱིར་རོ། །

			ལྔ་པ་ཉེ་ཉོན་ལ་ཉི་ཤུ་ཡོད་དེ། ཁྲོ་བ། འཁོན་འཛིན། འཆབ་པ། འཚིག་པ། ཕྲག་དོག །སེར་སྣ། སྒྱུ། གཡོ། རྒྱགས་པ། རྣམ་འཚེ། ངོ་ཚ་མེད། ཁྲེལ་མེད། རྨུགས་པ། རྒོད་པ། མ་དད་པ། ལེ་ལོ། བག་མེད། བརྗེད་ངེས། ཤེས་བཞིན་མིན་པ། རྣམ་གཡེང་དང་ཉི་ཤུ་ནི་རང་རྒྱུ་རྩ་ཉོན་ལས་བྱུང་ཞིང་དེ་དང་ཉེ་བས་ན། ཉེ་ཉོན་ཞེས་བརྗོད་པའི་ཕྱིར།

			དྲུག་པ་གཞན་འགྱུར་ཡོད་དེ། གཉིད་དང༌། འགྱོད་པ། རྟོག་པ། དཔྱོད་པ་བཞི་ནི་དགེ་མི་དགེ་ལུང་མ་བསྟན་གསུམ་དུ་འགྱུར་སྲིད་པས་དེ་ལྟར་དུ་བརྗོད་པའི་ཕྱིར་ཏེ། གཉིད་དུས་སུ་དཀོན་མཆོག་ལ་དད་མ་དད་དགེ་སྡིག་ལ་འགྱོད་མི་འགྱོད་སོགས་ཀྱིས་དེ་ལྟར་འགྱུར་སྲིད་པའི་ཕྱིར་རོ། །

			ཞར་ལ་གྲུབ་མཐའི་འདོད་ཚུལ་ནི། བྱེ་བྲག་སྨྲ་བ། མདོ་སྡེ་དཔྱོད་པའི་དབུ་མ་རང་རྒྱུད་པ། ཐལ་འགྱུར་པ་རྣམས་ཀྱིས་མངོན་སུམ་གྱི་ཚད་མ་ལ། དབང་པོའི་མངོན་སུམ། ཡིད་ཀྱི་མངོན་སུམ། རྣལ་འབྱོར་མངོན་སུམ་གསུམ་དུ་གྲངས་ངེས་པར་འདོད་པ་ཡིན་ཏེ། དེ་རྣམས་ཀྱིས་རང་རིག་མངོན་སུམ་མི་འདོད་པའི་ཕྱིར། མདོ་སྡེ་པ། སེམས་ཙམ་པ། རྣལ་འབྱོར་དཔྱོད་པའི་དབུ་མ་རང་རྒྱུད་པ་རྣམས་ཀྱིས། མངོན་སུམ་གྱི་ཚད་མ་ལ། དབང་པོའི་མངོན་སུམ། ཡིད་ཀྱི་མངོན་སུམ། རང་རིག་མངོན་སུམ། རྣལ་འབྱོར་མངོན་སུམ་དང་བཞིར་གྲངས་ངེས་པར་འདོད། མངོན་སུམ་ལ་མ་འཁྲུལ་བའི་ཤེས་པས་ཁྱབ་པ་མདོ་སྡེ་པས་ཁས་ལེན་ཀྱང༌། སེམས་ཙམ་པས་ཁས་མི་ལེན་ཏེ། སེམས་ཙམ་པས་ཚུར་མཐོང་གི་རྒྱུད་ཀྱི་གཟུགས་འཛིན་དབང་མངོན་འཁྲུལ་ཤེས་སུ་ཁས་ལེན་པའི་ཕྱིར། མ་གྲུབ་ན། དེས་དེ་ཁས་ལེན་པར་ཐལ། དེས་ཚུར་མཐོང་གི་རྒྱུད་ཀྱི་གཟུགས་འཛིན་དབང་མངོན་མེད་པ་གསལ་སྣང་ཅན་གྱི་བློར་ཁས་ལེན་པའི་ཕྱིར་ཏེ། སེམས་ཙམ་རང་ལུགས་ལ། ཕྱི་དོན་མེད་པ་གང་ཞིག །ཚུར་མཐོང་གི་རྒྱུད་གྱི་གཟུགས་འཛིན་དབང་མངོན་ལ་གཟུགས་ཕྱི་རོལ་དོན་དུ་གྲུབ་པར་སྣང་བའི་ཕྱིར། དེས་སྒྲ་འཛིན་དབང་མངོན་སོགས་ཕྱི་མ་བཞི་ལ་རིགས་འདྲ་ཞིང༌། རྣལ་འབྱོར་སྤྱོད་པའི་དབུ་མ་རང་རྒྱུད་པ་ཡང་འདི་དང་འདྲའོ། །

			མདོ་སྡེ་པས་མངོན་སུམ་ལ་མ་འཁྲུལ་པའི་ཤེས་པས་ཁྱབ་པ་ཁས་ལེན་ཏེ། དེས་ཚུར་མཐོང་གི་རྒྱུད་ཀྱི་གཟུགས་འཛིན་དབང་མངོན་མ་འཁྲུལ་བའི་ཤེས་པར་ཁས་ལེན་པའི་ཕྱིར་ཏེ། དེས་ཚུར་མཐོང་གི་རྒྱུད་ཀྱི་གཟུགས་འཛིན་དབང་མངོན་ལ་གཟུགས་ཕྱི་རོལ་དོན་དུ་སྣང་བ་བཞིན་དུ་གཟུགས་ཕྱི་དོན་དུ་ཁས་ལེན་པའི་ཕྱིར། མ་གྲུབ་ན། དེས་དེ་ཁས་ལེན་པར་ཐལ། དེས་ཕྱི་དོན་ཁས་ལེན་པའི་ཕྱིར་ཏེ། ཕྱི་དོན་དང༌། རང་རིག་གཉིས་ཀ་བདེན་གྲུབ་ཏུ་ཁས་ལེན་པའི་ཐེག་དམན་གྱི་གྲུབ་མཐའ་སྨྲ་བའི་གང་ཟག་མདོ་སྡེ་པའི་མཚན་ཉིད་དང༌། ཕྱི་དོན་མི་འདོད་ཀྱང༌། རང་རིག་བདེན་གྲུབ་ཏུ་ཁས་ལེན་པའི་ཐེག་ཆེན་གྱི་གྲུབ་མཐའ་སྨྲ་བའི་གང་ཟག་སེམས་ཙམ་པའི་མཚན་ཉིད་ཡིན་པའི་ཕྱིར། དེ་ལྟར་ཡང་གྲུབ་མཐའི་རྣམ་གཞག་རྣམས་ལས་གསུངས་པའི་ཕྱིར།

			མངོན་སུམ་ལ་རྟོག་བྲལ་གྱིས་ཁྱབ་པ་སོགས་མདོ་སེམས་གཉིས་དང༌། རང་རྒྱུད་པས་འདོད་པ་ཡིན་གྱི། ཐལ་འགྱུར་པས་ཁས་མི་ལེན་པའི་ཕྱིར། ཐལ་འགྱུར་པས་མི་སླུ་པའི་རིག་པ་ཚད་མའི་མཚན་ཉིད་དུ་ཁས་ལེན་ཅིང༌། དཔྱད་ཤེས་ལ་ཚད་མས་ཁྱབ་པ་དང༌། མངོན་སུམ་གྱི་ཚད་མ་ལ་ཡང་རྟོག་པ་དང་རྟོག་མེད་ཀྱི་ཤེས་པ་གཉིས་ཀ་ཡོད་པར་བཞེད་པ་སོགས་བཞེད་ཚུལ་མི་འདྲ་བ་དུ་མ་ཡོད་པའི་ཕྱིར་ཏེ། རྣམ་བཤད་རིགས་པའི་རྒྱ་མཚོ་ལས།47 འདིར་ཚད་མའི་མཚན་ཉིད་མི་སླུ་བ་ནི་འཇིག་རྟེན་ན་ཇི་ལྟར་འཇོག་པ་བཞིན་དུ་བཞེད་པ་ལ། འཇིག་རྟེན་ན་གསར་དུ་མི་བསླུ་བའི་ཁྱད་མ་ཕྱེ་བར་སྤྱིར་མི་བསླུ་བ་ལ་ཚད་མར་འཇོག་པས། མངོན་སུམ་ཚད་མ་རྟོག་མེད་ཀྱིས་དྲངས་པའི་དཔྱད་ཤེས་རྣམས་ཀྱང་ཚད་མར་བཞེད་པར་མངོན་ནོ། །དེའི་ཕྱིར་རྟོག་པའི་ཚད་མ་ལ་ཡང་མངོན་སུམ་གྱི་ཚད་མ་ཡོད་དེ། ཞེས་གསུངས་པའི་ཕྱིར།

			མངོན་སུམ་བཞིའི་གོ་རིམས་ཀྱང་དེ་ལྟར་དགོས་ཏེ། སྤྱི་དོན་རིགས་རྒྱན48་ལས།49 མངོན་སུམ་བཞི་པོ་འདི༌གོ་རིམས་ཇི་ལྟར་ངེས་ཞེ་ན། དེ་ཡོད་དེ། རྣལ་འབྱོར་མངོན་སུམ་འཕགས་པ་ཁོ་ནའི་རྒྱུད་ལ་ཡོད་པས་ན་མཇུག་ཏུ་བསྟན། གཞན་གསུམ་པོ་སོ་སྐྱེ་དང༌། འཕགས་པ་གཉིས་ཀའི་རྒྱུད་ལ་ཡོད་པས་དང་པོར་བསྟན། དེའི་ནང་ནས་ཀྱང༌། གཞན་རིག་གཉིས་ཉམས་སུ་མྱོང་བྱ་ཡིན་པས་དང་པོར་བསྟན། རང་རིག་ནི་དེ་གཉིས་ཀ་མྱོང་བྱེད་ཡིན་པས་མཇུག་ཏུ་བསྟན། དེའི་ནང་ནས་ཀྱང་དབང་མངོན་རྒྱུ་ཡིན་པས་དང་པོར་བསྟན། ཡིད་མངོན་འབྲས་བུ་ཡིན་པས་དེའི་མཇུག་ཏུ་བསྟན་པ་ཡིན་པའི་ཕྱིར་རོ། །ཞེས་གསུངས་པའི་ཕྱིར།

			གསུམ་པ་རྗོད་བྱེད་ཀྱི་སྒྲ་ལ། མཚན་ཉིད་དང༌། དབྱེ་བ་གཉིས། དང་པོ་ནི། བརྡའི་དབང་གིས་རང་གི་བརྗོད་བྱ་གོ་བར་བྱེད་པའི་མཉན་བྱ། རང་ཉིད་རྗོད་བྱེད་ཀྱི་སྒྲའི་མཚན་ཉིད། དེ་ལ་ངོ་བོའི་སྒོ་ནས་དབྱེ་ན། མིང་ཚིག་ཡི་གེ་གསུམ་མོ། །དང་པོ་ལ། མཚན་ཉིད་དང་དབྱེ་བ་གཉིས། དང་པོ་ནི། རང་གི་དོན་དེ་གོ་བར་བྱེད་པའི་མཉན་བྱ། རང་ཉིད་མིང་གི་མཚན་ཉིད། དེ་ལ་དབྱེ་ན། དངོས་མིང་དང༌། བཏགས་མིང་གཉིས། དོན་དེ་ལ་འདོད་རྒྱལ་ཐོག་མར་བརྡ་སྦྱར་བ་ཡང་ཡིན། དོན་དེའི་མིང་གི་གཙོ་བོ་ཡང་ཡིན་པའི་གཞི་མཐུན་པར་དམིགས་པ། དོན་དེའི་དངོས་མིང་གི་མཚན་ཉིད། དོན་དེ་ལ་རྗེས་གྲུབ་ཏུ་བརྡ་སྦྱར་བ་ཡང་ཡིན། དོན་དེའི་མིང་ཕལ་པ་ཡང་ཡིན་པའི་གཞི་མཐུན་པར་དམིགས་པ། དོན་དེའི་བཏགས་མིང་གི་མཚན་ཉིད། དངོས་མིང་གི་མཚན་གཞི་ནི། རི་དྭགས་ཀྱི་རྒྱལ་པོ་ལ་སེང་གེ་ཞེས་བརྗོད་པའི་ངག་ལྟ་བུ་ལ་བྱེད།

			བཏགས་མིང་ལ་དབྱེ་ན། འདྲ་བ་རྒྱུ་མཚན་དུ་བྱས་པའི་བཏགས་མིང་དང༌། འབྲེལ་པ་རྒྱུ་མཚན་དུ་བྱས་པའི་བཏགས་མིང་གཉིས། དང་པོའི་མཚན་གཞི་ནི། བྲམ་ཟེའི་ཁྱེའུ་ཁ་ཆེ་སྣ་ཉག་ལ་སེང་གེ་ཞེས་བརྗོད་པའི་ངག་ལྟ་བུ་ལ་བྱེད་དེ། རྣམ་འགྲེལ་ལས།50 སེང་གེ་བྲམ་ཟེའི་ཁྱེའུ་ལ། །དེ་ལྟར་བརྗོད་པའང་འཇིག་རྟེན་ཡོད། །ཅེས་གསུངས་པའི་ཕྱིར། གཉིས་པ་ལ་དེ་བྱུང་འབྲེལ་རྒྱུ་མཚན་དུ་བྱས་པའི་བཏགས་མིང་དང༌། བདག་གཅིག་འབྲེལ་རྒྱུ་མཚན་དུ་བྱས་པའི་བཏགས་མིང་གཉིས་ཡོད་པའི་དང་པོ་ལ་ཡང༌། རྒྱུ་མིང་འབྲས་ལ་བཏགས་པའི་བཏགས་མིང་དང༌། འབྲས་མིང་རྒྱུ་ལ་བཏགས་པའི་བཏགས་མིང་དང་གཉིས། དང་པོའི་མཚན་གཞི་ནི། ཉི་མའི་འོད་ཟེར་ལ་ཉི་མ་ཞེས་བརྗོད་པའི་ངག་ལྟ་བུ། གཉིས་པ་ནི། སྒྲུབ་ངག་ཡང་དག་ལ། རྗེས་དཔག་ཅེས་བརྗོད་པའི་ངག་ལྟ་བུ། གཉིས་པ་བདག་གཅིག་འབྲེལ་རྒྱུ་མཚན་དུ་བྱས་པའི་བཏགས་མིང་གི་མཚན་གཞི་ནི། རས་ཡུག་གི་ཁ་ཚར་ཚིག་པ་ལ་རས་ཡུག་ཚིག་ཅེས་བརྗོད་པའི་ངག་ལྟ་བུ།

			བྱས་པ་ལ་ཁོ་ན་རེ། རི་བོང་རྭ་ཞེས་བརྗོད་པའི་སྒྲ་ཆོས་ཅན། བརྡའི་དབང་གིས་བརྗོད་བྱ་གོ་བར་བྱེད་པའི་མཉན་བྱ་ཡིན་པར་ཐལ། རྗོད་བྱེད་ཀྱི་སྒྲ་ཡིན་པའི་ཕྱིར། འདོད་ན། དེའི་བརྗོད་བྱ་ཡོད་པར་ཐལ་ལོ། །འདོད་ན། དེའི་བསྟན་དོན་ཡོད་པར་ཐལ། འདོད་པའི་ཕྱིར་ན་མ་ཁྱབ། འདོད་མི་ནུས་ཏེ། དོན་མེད་ཀྱི་སྒྲ་ཡིན་པའི་ཕྱིར་ཏེ། བྱ་རོག་སོ་རྟོགས་ཀྱི་བསྟན་51བཅོས་དོན་མེད་ཀྱི་བསྟན་བཅོས་ཡིན་པའི་ཕྱིར།

			ཡང་ཁོ་ན་རེ། ཉི་མའི་འོད་ཟེར་ལ་ཉི་མ་ཞེས་བརྗོད་པའི་སྒྲ་དེ། དེ་བྱུང་52འབྲེལ་རྒྱུ་མཚན་དུ་བྱས་པའི་བཏགས་མིང་མ་ཡིན་པར་ཐལ། ཉི་མའི་འོད་ཟེར་ཉི་མ་དང་དེ་བྱུང་འབྲེལ་མ་ཡིན་པའི་ཕྱིར་ཏེ། དེ་ཉི་མའི་འབྲས་བུ་མ་ཡིན་པའི་ཕྱིར་ཏེ། དེ་དང་རྫས་ཐ་དད་མ་ཡིན་པའི་ཕྱིར་ཏེ། དེ་དང་རྫས་གཅིག་ཡིན་པའི་ཕྱིར། མ་གྲུབ་ན། དེར་ཐལ། མེ་ཏོག་གི་དྲི་དང་མེ་ཏོག་གཉིས་རྫས་གཅིག་ཡིན་པའི་ཕྱིར་ཟེར་ན་མ་ཁྱབ། མ་གྲུབ་ན། མེ་ཏོག་ཆོས་ཅན། ཁྱོད་ཀྱི་དྲི་དང་ཁྱོད་གཉིས་རྫས་གཅིག་ཡིན་པར་ཐལ། ཁྱོད་དྲི་ལྡན་གྱི་དངོས་པོ་ཡིན་པའི་ཕྱིར།

			གཞན་ཡང༌། ཉི་མའི་འོད་ཟེར་ཉི་མའི་འབྲས་བུ་ཡིན་པར་ཐལ། དེ་ཉི་མ་ལས་བྱུང་བའི་ཕྱིར། མ་གྲུབ་ན། དེར་ཐལ། ཟླ་བའི་འོད་ཟེར་ཟླ་བ་ལས་བྱུང་བའི་ཕྱིར། མ་གྲུབ་ན། དེར་ཐལ། རྒྱ་མཚོའི་རྦ་རླབས་རྒྱ་མཚོ་ལས་བྱུང་བའི་ཕྱིར། མ་གྲུབ་ན། དེར་ཐལ། འཇུག་པ་ལས།53 ཇི་ལྟར་རླུང་གིས་བསྐུལ་བས་རྒྱ་མཚོ་ནི། །ཆེ་ལས་ཆུ་རླབས་འབྱུང་54བ་དེ་བཞིན་དུ། །ཞེས་གསུངས་པའི་ཕྱིར།

			ཡང་ཁོ་ན་རེ། ནམ་མཁའི་འཇའ་ཚོན་ནམ་མཁའ་ལས་བྱུང་བར་ཐལ། རྒྱ་མཚོའི་རྦ་རླབས་རྒྱ་མཚོ་ལས་བྱུང་བའི་ཕྱིར་ཟེར་ན་མ་ཁྱབ། འདོད་ན། ནམ་མཁའི་འཇའ་ཚོན་ནམ་མཁའ་ལས་མ་བྱུང་བར་ཐལ། ནམ་མཁའ་ལས་བྱུང་བ་མེད་པའི་ཕྱིར། མ་གྲུབ་ན། ནམ་མཁའ་ཆོས་ཅན། ཁྱོད་ལས་བྱུང་བ་མེད་པར་ཐལ། ཁྱོད་རྟག་པ་ཡིན་པའི་ཕྱིར། གཉིས་པ་ཚིག་གི་མཚན་ཉིད་ནི། ཁྱད་གཞི་ཁྱད་ཆོས་སྦྱར་ནས་སྟོན་པའི་མཉན་བྱ་དེ། ཚིག་གི་མཚན་ཉིད། མཚན་གཞི་ནི། ཀྱེ་55མ་འདུས་བྱས་རྣམས་མི་རྟག །སྐྱེ་ཞིང་འཇིག་པའི་ཆོས་ཅན། །ཞེས་པ་ལྟ་བུའོ། །

			གསུམ་པ་ཡི་གེའི་མཚན་ཉིད་ནི། མིང་ཚིག་གཉིས་ཀྱི་རྩོམ་གཞིར་གྱུར་པའི་སྐད་ཀྱི་གདངས་དེ། ཡི་གེའི་མཚན་ཉིད། མཚན་གཞི་ནི། ཀ་སོགས་སུམ་ཅུ56་ལྟ་བུ། དེ་ལ་ཁོ་ན་རེ། ཡི་གེའི་བརྗོད་བྱ་མེད་པར་ཐལ། ཡི་གེ་རྟག་པ་ཡིན་པའི་ཕྱིར་ཏེ། མིང་ཚིག་ཡི་གེ་གསུམ་རྟག་པ་ཡིན་པའི་ཕྱིར་ཏེ། དེ་གསུམ་ག་དངོས་མེད་ཡིན་པའི་ཕྱིར་ཏེ། རྣམ་འགྲེལ་ལས།57 ཚིག་སོགས་ཀུན་བཏགས་དངོས་མེད་ལ། །ཞེས་གསུངས་པའི་ཕྱིར་ཟེར་ན་མ་ཁྱབ་སྟེ། དེའི་དོན་ནི། མིང་ཚིག་ཡི་གེ་གསུམ་གྱི་དོན་ནམ་བརྗོད་བྱའི་རང་ལྡོག་དངོས་མེད་ཡིན་ཞེས་པའི་དོན་ཡིན་གྱི། རྗོད་བྱེད་མིང་ཚིག་ཡི་གེ་གསུམ་དངོས་པོ་ཡིན་པའི་ཕྱིར། དེར་ཐལ། དེ་རྣམས་རང་གི་རྒྱུར་གྱུར་པའི་སྐྱེས་བུའི་ཀུན་སློང་གི་ཤེས་པ་ལས་སྐྱེས་པའི་ཕྱིར་ཏེ། རྣམ་འགྲེལ་ལས།58 ཡི་གེ་ཀུན་སློང་ཤེས་པ་ལས། །སྐྱེ་ལ་ཤེས་པས་སྒྲ་སྐྱེའོ། །ཞེས་གསུངས་པའི་ཕྱིར།

			རྗོད་བྱེད་ཀྱི་སྒྲ་ལ་བརྗོད་བྱའི་སྒོ་ནས་དབྱེ་ན། རིགས་བརྗོད་ཀྱི་སྒྲ་དང༌། ཚོགས་བརྗོད་ཀྱི་སྒྲ་གཉིས་ཡོད། དེ་གཉིས་ཀྱི་ཁྱད་པར་ལ། ཁ་ཅིག །རིགས་བརྗོད་ཀྱི་སྒྲ་ཡིན་ན། རང་གི་བརྗོད་བྱའི་རིགས་ཐམས་ཅད་དངོས་སུ་བརྗོད་པས་ཁྱབ། ཚོགས་བརྗོད་ཀྱི་སྒྲ་ཡིན་ན། རང་གི་བརྗོད་བྱའི་ཚོགས་ཐམས་ཅད་དངོས་སུ་བརྗོད་པས་ཁྱབ་ཟེར་ན། ཤེས་བྱ་ཞེས་བརྗོད་པའི་སྒྲ་ཆོས་ཅན། རང་གི་བརྗོད་བྱའི་རིགས་ཐམས་ཅད་དངོས་སུ་བརྗོད་པར་ཐལ། རིགས་བརྗོད་ཀྱི་སྒྲ་ཡིན་པའི་ཕྱིར། ཁྱབ་པ་ཁས། མ་གྲུབ་ན། ཤེས་བྱ་ཆོས་ཅན། ཁྱོད་ཅེས་བརྗོད་པའི་སྒྲ་དེ། རིགས་བརྗོད་ཀྱི་སྒྲ་ཡིན་པར་ཐལ། ཁྱོད་རིགས་སྤྱི་ཡིན་པའི་ཕྱིར། གོང་དུ་འདོད་ན། ཤེས་བྱ་ཞེས་བརྗོད་པའི་སྒྲ་ཆོས་ཅན། གསེར་བུམ་དངོས་སུ་བརྗོད་པར་ཐལ། ཤེས་བྱ་དེ། གསེར་བུམ་གྱི་རིགས་སྤྱི59་ཡིན་པ་གང་ཞིག །ཁྱོད་ཀྱིས་རང་གི་བརྗོད་བྱའི་རིགས་ཐམས་ཅད་དངོས་སུ་བརྗོད་པའི་ཕྱིར། རྟགས་གཉིས་པ་ཁས།

			གཞན་ཡང༌། ཤེས་བྱ་ཞེས་བརྗོད་པའི་སྒྲ་དེ། ཤེས་བྱ་ལ་སེལ་འཇུག་ཡིན་པར་ཐལ། དེ་ཤེས་བྱ་ལ་འཇུག་པ་གང་ཞིག །དེ་ཤེས་བྱ་ལ་སྒྲུབ་འཇུག་མ་ཡིན་པའི་ཕྱིར། དང་པོ་མ་གྲུབ་ན། དེ་འདྲའི་སྒྲ་དེ། དེ་ལ་འཇུག་པར་ཐལ། དེ་འདྲའི་སྒྲ་དེ། དེ་ལ་དངོས་སུ་འཇུག་པའི་ཕྱིར། མ་གྲུབ་ན། ཤེས་བྱ་ཆོས་ཅན། ཁྱོད་ཅེས་བརྗོད་པའི་སྒྲ་ཁྱོད་ལ་དངོས་སུ་འཇུག་པར་ཐལ། ཁྱོད་གཞི་གྲུབ་པའི་ཕྱིར། གོང་གི་རྟགས་གཉིས་པ་མ་གྲུབ་ན། ཤེས་བྱ་ཞེས་བརྗོད་པའི་སྒྲ་དེ། ཤེས་བྱ་ལ་དངོས་དབང་གིས་འཇུག་པར་ཐལ། དེ་ཤེས་བྱ་ལ་སྒྲུབ་འཇུག་ཡིན་པའི་ཕྱིར། རྟགས་ཁས། འདོད་ན། ཤེས་བྱ་ལ་འཇུག་པའི་རྟོག་པ་དེ་ཡང༌། ཤེས་བྱ་ལ་དངོས་དབང་གིས་འཇུག་པར་ཐལ། འདོད་པའི་ཕྱིར། འདོད་ན། དངོས་པོ་འཛིན་པའི་རྟོག་པ་ཡང༌། དངོས་པོ་ལ་རང་དབང་གིས་འཇུག་པར་ཐལ། ཤེས་བྱ་ལ་དེའི་ཕྱིར། འདོད་ན། དངོས་པོ་དང་དངོས་པོའི་དོན་སྤྱི་གཉིས་འདྲེས་པར་ཐལ། འདོད་པའི་ཕྱིར། འདོད་མི་ནུས་ཏེ། དེ་གཉིས་འདྲེས་པ་མི་སྲིད་པའི་ཕྱིར། མ་གྲུབ་ན། དེར་ཐལ། རང་མཚན་དང་སྤྱི་མཚན་གཉིས་འདྲེས་པར་མི་སྲིད་པའི་ཕྱིར་རོ། །རིགས་བརྗོད་ཀྱི་སྒྲ་དང་ཚོགས་བརྗོད་ཀྱི་སྒྲའི་ཁྱད་པར་ལ་མུ་བཞི་ཡོད་དེ་རིགས་བརྗོད་ཀྱི་སྒྲ་ཡིན་ལ། ཚོགས་བརྗོད་ཀྱི་སྒྲ་མ་ཡིན་པའི་མུ། ཚོགས་བརྗོད་ཀྱི་སྒྲ་ཡིན་ལ། རིགས་བརྗོད་ཀྱི་སྒྲ་མ་ཡིན་པའི་མུ། དེ་གཉིས་ཀ་ཡིན་པའི་མུ། དེ་གཉིས་ཀ་མ་ཡིན་པའི་མུ་དང་བཞི་རྣམས་སུ་ཡོད་པའི་ཕྱིར།

			མུ་དང་པོ་ཡོད་དེ། ཤེས་བྱ་ཞེས་བརྗོད་པའི་སྒྲ་དེ། རིགས་བརྗོད་ཀྱི་ཡིན་པ་གང་ཞིག །དེ་ཚོགས་བརྗོད་ཀྱི་སྒྲ་མ་ཡིན་པའི་ཕྱིར། དང་པོ་བསྒྲུབས་ཟིན། གཉིས་པ་མ་གྲུབ་ན། ཤེས་བྱ་ཆོས་ཅན། ཁྱོད་ཅེས་བརྗོད་པའི་སྒྲ་ཚོགས་བརྗོད་ཀྱི་སྒྲ་མ་ཡིན་པར་ཐལ། ཁྱོད་ཚོགས་སྤྱི་མ་ཡིན་པའི་ཕྱིར་ཏེ། བེམ་པོ་མ་ཡིན་པའི་ཕྱིར་ཏེ། དངོས་པོ་མ་ཡིན་པའི་ཕྱིར།

			མུ་གཉིས་པ་ཡོད་དེ། ཀ་བུམ་གཉིས་ཞེས་བརྗོད་པའི་སྒྲ་དེ། ཚོགས་བརྗོད་ཀྱི་སྒྲ་ཡིན་པ་གང་ཞིག །དེ་རིགས་བརྗོད་ཀྱི་སྒྲ་མ་ཡིན་པའི་ཕྱིར། དང་པོ་མ་གྲུབ་ན། ཀ་བུམ་གཉིས་ཆོས་ཅན། ཁྱོད་ཅེས་བརྗོད་པའི་སྒྲ་དེ་ཚོགས་བརྗོད་ཀྱི་སྒྲ་ཡིན་པར་ཐལ། ཁྱོད་ཚོགས་སྤྱི་ཡིན་པའི་ཕྱིར། རྟགས་གཉིས་པ་མ་གྲུབ་ན། ཀ་བུམ་གཉིས་ཆོས་ཅན། ཁྱོད་ཅེས་བརྗོད་པའི་སྒྲ་དེ། རིགས་བརྗོད་ཀྱི་སྒྲ་མ་ཡིན་པར་ཐལ། ཁྱོད་རིགས་སྤྱི་མ་ཡིན་པའི་ཕྱིར་ཏེ། ཁྱོད་སྤྱི་མ་ཡིན་པའི་ཕྱིར་ཏེ། ཁྱོད་ཀྱི་བྱེ་བྲག་མེད་པའི་ཕྱིར།

			མུ་གསུམ་པ་ཡོད་དེ། བུམ་པ་ཞེས་བརྗོད་པའི་སྒྲ་དེ། དེ་གཉིས་ཀ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་ཅེས་བརྗོད་པའི་སྒྲ་དེ། རིགས་བརྗོད་ཀྱི་སྒྲ་དང༌། ཚོགས་བརྗོད་ཀྱི་སྒྲ་གཉིས་ཀ་ཡིན་པར་ཐལ། ཁྱོད་སྤྱི་དང་རྡུལ་རྫས་བརྒྱད་འདུས་ཀྱི་གོང་བུ་གཉིས་ཀ་ཡིན་པའི་ཕྱིར།

			མུ་བཞི་པ་ཡོད་དེ། རྟག་དངོས་གཉིས་ཞེས་བརྗོད་པའི་སྒྲ་དེ། དེ་གཉིས་གང་ཡང་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རིག་བརྗོད་ཀྱི་སྒྲ་མ་ཡིན་པ་གང་ཞིག །ཚོགས་བརྗོད་ཀྱི་སྒྲ་མ་ཡིན་པའི་ཕྱིར། དང་པོ་མ་གྲུབ་ན། རྟག་དངོས་གཉིས་ཆོས་ཅན། ཁྱོད་ཅེས་བརྗོད་པའི་སྒྲ་དེ། རིགས་བརྗོད་ཀྱི་སྒྲ་མ་ཡིན་པར་ཐལ། ཁྱོད་རིགས་སྤྱི་མ་ཡིན་པའི་ཕྱིར། རྟགས་གཉིས་པ་མ་གྲུབ་ན། རྟག་དངོས་གཉིས་ཆོས་ཅན། ཁྱོད་ཅེས་བརྗོད་པའི་སྒྲ་དེ། ཚོགས་བརྗོད་ཀྱི་སྒྲ་མ་ཡིན་པར་ཐལ། ཁྱོད་ཚོགས་སྤྱི་མ་ཡིན་པའི་ཕྱིར། མ་གྲུབ་ན། རྟག་དངོས་གཉིས་ཆོས་ཅན། ཚོགས་སྤྱི་མ་ཡིན་པར་ཐལ། མི་འཇིག་པའི་ཆོས་ཡིན་པའི་ཕྱིར།

			མཐའ་ཡས་ཤེས་དང་ཤེས་བྱའི་གནས། །གསལ་བྱེད་བློ་དང་རིག་པ་ཡི། །རྣམ་བཤད་ཚིག་ཉུང་འདིར་རྟེན་གང༌། །རྒྱ་ཆེན་རིགས་ལམ་རྒྱས་གྱུར་ཅིག །





༄༅། །ཚད་མའི་གཞུང་དོན་འབྱེད་པའི་བསྡུས་གྲྭའི་རྣམ་པར་བཤད་པ་


			རིགས་ལམ་འཕྲུལ་གྱི་ལྡེའུ་མིག་ལས་རིགས་ལམ་


			ཆེ་བ་རྟགས་རིགས་ཀྱི་སྐོར་


			བཞུགས་སོ། །


			༄༅། །བླ་མ་དང་མགོན་པོ་འཇམ་དཔལ་དབྱངས་ལ་ཕྱག་འཚལ་ལོ། །འདིར་རིགས་པའི་སྒོ་འབྱེད་བསྡུས་གྲྭའི་རྣམ་པར་བཤད་པ་རིགས་ལམ་འཕྲུལ་གྱི་ལྡེ་མིག་ལས་རིགས་ལམ་ཆེ་བ་རྟགས་རིགས་ཀྱི་རྣམ་གཞག་བཤད་པ་ལ།

			60ཚད་མར་གྱུར་པ་འགྲོ་ལ་ཕན་བཞེད་པ། །སྟོན་པ་བདེ་གཤེགས་སྐྱོབ་ལ་ཕྱག་འཚལ་ལོ། །ཞེས་པའི་གཞུང་འདིས་བདག་ཅག་གི་སྟོན་པ་ཕྱི་རོལ་པའི་སྟོན་པ་ལས་ཁྱད་པར་དུ་འཕགས་པའི་སྟོན་པ་ཚད་མར་བསྟན་ཏེ། འགྲོ་ལ་ཕན་བཞེད་པ། ཞེས་པས། རང་རྒྱུ་བསམ་སྦྱོར་ཕུན་ཚོགས་ལས་འཁྲུངས་པའི་ཕྱིར་ཞེས་བསྟན། འོ་ན་རང་རེའི་སྟོན་པ་ལ་ཡོན་ཏན་ཇི་ལྟ་བུ་མངའ་ཞེ་ན། བདེ་གཤེགས་སྐྱོབ་ཞེས་པས། རང་དོན་སྤངས་པ་ཕུན་ཚོགས་དང༌། གཞན་དོན་རྟོགས་པ་ཕུན་ཚོགས་གཉིས་མངའ་བས་ན་སྐྱོབ་པ་བླ་ན་མེད་པར་བསྟན་པ་ཡིན་ཏེ། རྣམ་འགྲེལ་ལས།61 རྟོག་པའི་དྲ་བ་རྣམ་བསལ་ཞིང༌། །ཞེས་གསུངས་པའི་ཕྱིར། དེ་ལྟར་རང་རེའི་སྟོན་པ་ནི་སྟོན་པ་ཚད་མ། དེའི་ལུང་རྟོགས་ཀྱི་བསྟན་པ་ནི་བསྟན་པ་རྣམ་དག །དེའི་ལུང་ལས་གསུང་པའི་ཚད་མ་མངོན་རྗེས་གཉིས་ནི་འཇུག་བྱའི་ཚད་མ་རྣམ་དག །རྒྱུ་བསམ་སྦྱོར་ཕུན་ཚོགས་ནི་ཉམས་སུ་བླང་བྱའི་ལམ་རྣམ་དག་ཏུ་རྟོག་གེའི་ཚིག་དོན་བརྒྱད་ཀྱི་སྒོ་ནས་སྒྲུབ་པར་མཛད།

			དེས་ན་སྒྲུབ་ངག་དང༌། སུན་འབྱིན་གྱི་རྣམ་གཞག་ལ་མཁས་པའི་སྒོ་ནས་རྒྱལ་བའི་བསྟན་པ་འཛིན་པ་དེ་ནི། བསྟན་འཛིན་གྱི་གཙོ་བོ་ཡིན་ཏེ། རིགས་གཏེར་ལས།62 དེ་ལྟ་སྒྲུབ་དང་སུན་འབྱིན་གྱི། །རིགས་པའི་གཞུང་ལུགས་གང་གིས་ཤེས། །མཁས་པ་དེ་ནི་རྫོགས་པ་ཡི། །སངས་རྒྱས་ཀྱི་ནི་བསྟན་པ་འཛིན། །ཞེས་གསུངས་པའི་ཕྱིར། དེས་ན་འདིར་སྒྲུབ་ངག་དང༌། སུན་འབྱིན་སོགས་ཀྱི་རྣམ་གཞག་བཤད་པ་ལ།63 ཕྱོགས་ཆོས་དེ་ཆོས་ཁྱབ་པ་ཡི། །གཏན་ཚིགས། ཞེས་སོགས་གསུངས།





གཞུང་འདིའི་སྐབས་སུ་གཏན་ཚིགས་བཤད་པ་ལ། རྟགས་ཀྱི་མཚན་ཉིད།


			 རྟགས་ཀྱི་དབྱེ་བ། རྟགས་དཔེ་ཕྱོགས་གསུམ་གྱི་སྐྱོན་ཡོན་བཤད་པ་དང་གསུམ། དང་པོ་ལ། རྟགས་སུ་བཀོད་པ། རྟགས་ཀྱི་མཚན་ཉིད། དེ་སྒྲུབ་ཀྱི་རྟགས་སུ་བཀོད་པ། དེ་སྒྲུབ་ཀྱི་རྟགས་ཀྱི་མཚན་ཉིད། ཡོད་མེད་གང་རུང་ཡིན་ན། དེ་སྒྲུབ་ཀྱི་རྟགས་ཡིན་པས་ཁྱབ་སྟེ། དེ་ཡིན་ན། དེ་སྒྲུབ་ཀྱི་རྟགས་སུ་བཀོད་པས་ཁྱབ་པའི་ཕྱིར་ཏེ། རི་བོང་རྭ་དེ། དེ་ཆོས་ཅན། མི་རྟག་སྟེ། རི་བོང་རྭ་ཡིན་པའི་ཕྱིར་ཞེས་པའི་རྟགས་སུ་བཀོད་པའི་ཕྱིར། སྒྲ་མི་རྟག་པར་སྒྲུབ་པར་བྱེད་པའི་རྟགས་སུ་བཀོད་པ། སྒྲ་མི་རྟག་པར་སྒྲུབ་པར་བྱེད་པའི་རྟགས་ཀྱི་མཚན་ཉིད། བྱས་རྟགས་ཀྱི་སྒྲ་མི་རྟག་པར་སྒྲུབ་པའི་རྟགས་སུ་བཀོད་པ། བྱས་རྟགས་ཀྱི་སྒྲ་མི་རྟག་པར་སྒྲུབ་པའི་རྟགས་ཀྱི་མཚན་ཉིད། དེ་བཞིན་དུ་གཞན་ལ་ཡང་སྦྱོར་ཚུལ་རིགས་འདྲའོ། །

			གཉིས་པ་དབྱེ་བ་བཤད་པ་ལ།





རྟགས་ཡང་དག་བཤད་པ།


			དེའི་ལྡོག་ཕྱོགས་རྟགས་ལྟར་སྣང་བཤད་པ་གཉིས། དང་པོ་ལ།





རྟགས་ཡང་དག་གི་ལྟོས་གཞི་དང༌།


			མཚན་ཉིད། དབྱེ་བ་བཤད་པ་དང་གསུམ། དང་པོ་ལ། ཕྱོགས་ཆོས་ཀྱི་ལྟོས་གཞི་ཤེས་འདོད་ཆོས་ཅན་བཤད་པ་དང༌། ཁྱབ་པའི་ལྟོས་གཞི་མཐུན་ཕྱོགས་དང་མི་མཐུན་ཕྱོགས་བཤད་པ་གཉིས། དང་པོ་ལ། ཤེས་འདོད་ཆོས་ཅན་གྱི་མཚན་ཉིད། མཚན་གཞི། ཞར་ལ་བསྒྲུབ་བྱའི་ཆོས་ངོས་བཟུང་བ་དང་གསུམ། དང་པོ་ལ། ཁྱོད་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྩོད་གཞིར་བཟུང་བ་ཡང་ཡིན། ཁྱོད་བྱས་པར་ཚད་མས་ངེས་ནས། ཁྱོད་མི་རྟག་པ་ཡིན་མིན་ལ་ཤེས་འདོད་ཞུགས་པའི་གང་ཟག་སྲིད་པ་ཡང་ཡིན་པའི་གཞི་མཐུན་པར་དམིགས་པ། ཁྱོད་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཤེས་འདོད་ཆོས་ཅན་སྐྱོན་མེད་ཡིན་པའི་མཚན་ཉིད། གཉིས་པ་མཚན་གཞི་ནི། སྒྲ་དེ་དེ་ཡིན། དེ་འདྲའི་ཤེས་འདོད་ཆོས་ཅན་དེ་ཡིན་ན་སྒྲ་དང་གཅིག་ཡིན་པས་ཁྱབ་བོ། །

			གསུམ་པ་ནི། བསྒྲུབ་བྱའི་ཆོས་སུ་བཟུང་བ། བསྒྲུབ་བྱའི་ཆོས་ཀྱི་མཚན་ཉིད། བདག་མེད་ཡིན་ན། བསྒྲུབ་བྱའི་ཆོས་ཡིན་པས་ཁྱབ་སྟེ། བདག་མེད་ཡིན་ན། ཁྱོད་སྒྲ་ཁྱོད་དུ་སྒྲུབ་པའི་བསྒྲུབ་བྱའི་ཆོས་ཡིན་པས་ཁྱབ་པའི་ཕྱིར། དེས་ན་བསྒྲུབ་བྱའི་ཆོས་ཡིན་ན། ཆོས་ཡིན་པས་མ་ཁྱབ་བོ། །སྒྲ་མི་རྟག་པར་སྒྲུབ་པའི་བསྒྲུབ་བྱའི་ཆོས་སུ་བཟུང་བ། སྒྲ་མི་རྟག་པར་སྒྲུབ་པའི་བསྒྲུབ་བྱའི་ཆོས་ཀྱི་མཚན་ཉིད།

			དེ་ལ་དབྱེ་ན། དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་དང༌། དེ་སྒྲུབ་ཀྱི་ཤུགས་ཀྱི་བསྒྲུབ་བྱའི་ཆོས་གཉིས། མཚན་ཉིད་རིམ་པ་བཞིན། དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་སུ་བཟུང་བ། དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་ཀྱི་མཚན་ཉིད། དེ་སྒྲུབ་ཀྱི་ཤུགས་ཀྱི་བསྒྲུབ་བྱའི་ཆོས་སུ་བཟུང་བ། དེ་སྒྲུབ་ཀྱི་ཤུགས་ཀྱི་བསྒྲུབ་བྱའི་ཆོས་ཀྱི་མཚན་ཉིད།

			མཚན་གཞི་རིམ་པ་བཞིན། མི་རྟག་པ་དང་པོ་དང༌། མི་རྟག་པ་མ་ཡིན་པ་ལས་ལོག་པ་གཉིས་པ་ཡིན། ཡང་མི་རྟག་པ་དང་སྐད་ཅིག་མ་གཉིས་རེ་རེ་ནས་བྱས་པའི་རྟགས་ཀྱི་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་དང༌། དེ་གཉིས་མ་ཡིན་པ་ལས་ལོག་པ་གཉིས་རེ་རེ་ནས་དེ་སྒྲུབ་ཀྱི་ཤུགས་ཀྱི་བསྒྲུབ་བྱའི་ཆོས་ཡིན་ནོ། །

			སྒྲ་ཆོས་ཅན། མི་རྟག་སྟེ། བྱས་པའི་ཕྱིར། ཞེས་བཀོད་པའི་ཚེ། སྒྲ་སྦྱོར་བ་དེ་སྒྲུབ་ཀྱི་རྩོད་གཞི། མི་རྟག་པ་དེ་སྒྲུབ་ཀྱི་བསྒྲུབ་བྱའི་ཆོས། སྒྲ་མི་རྟག་པ་བསྒྲུབ་བྱ། བྱས་པ་རྟགས་ཡང་དག །རྟག་པ་དགག་བྱའི་ཆོས། སྒྲ་རྟག་པ་སྦྱོར་བ་དེ་སྒྲུབ་ཀྱི་དགག་བྱར་འཇོག །དེས་གཞན་ལ་ཡང་རིགས་འགྲེ།

			སྒྲུབ་བྱེད་ནི། མི་རྟག་པ་ཆོས་ཅན། ཁྱོད་སྒྲ་མི་རྟག་པར་སྒྲུབ་པའི་དངོས་ཀྱི་བསྒྲུབ་བྱའི་ཆོས་ཡིན་ཏེ། མཚན་ཉིད་དེའི་ཕྱིར་རོ། །སྐད་ཅིག་མ་ཆོས་ཅན། སྒྲ་མི་རྟག་པར་སྒྲུབ་པའི་དངོས་ཀྱི་བསྒྲུབ་བྱའི་ཆོས་མ་ཡིན་ཏེ། དེ་སྒྲུབ་ཀྱི་རྟགས་ཡང་དག་ཡིན་པའི་ཕྱིར།

			གཉིས་པ་ཁྱབ་པའི་ལྟོས་གཞི་མཐུན་ཕྱོགས་དང་མི་64མཐུན་ཕྱོགས་གཉིས་བཤད་པ་ལ། དངོས་བཤད་པ་དང༌། ཞར་ལ་མཐུན་དཔེ་དང་མི་མཐུན་དཔེ་བཤད་པ་གཉིས། དང་པོ་ལ། མཚན་ཉིད། དབྱེ་བ། སྒྲ་བཤད་འཇུག་གི་མུ་བཞི་རྩི་བ། མཐུན་ཕྱོགས་དང་མི་མཐུན་ཕྱོགས་གཉིས་དངོས་འགལ་ཡིན་མིན་ལ་དཔྱད་པ་དང་བཞི། དང་པོ་ལ་སྒྲ་མི་རྟག་པར་སྒྲུབ་པའི་བསྒྲུབ་ཚུལ་དང་མཐུན་པར་མི་རྟག་པས་མི་སྟོང་པ། སྒྲ་མི་རྟག་པར་སྒྲུབ་པའི་མཐུན་ཕྱོགས་ཀྱི་མཚན་ཉིད། མི་རྟག་པ་དང་དེ་སྒྲུབ་ཀྱི་མཐུན་ཕྱོགས་གཉིས་ཡིན་ཁྱབ་མཉམ་ཡིན། དེ་སྒྲུབ་ཀྱི་བསྒྲུབ་ཚུལ་དང་མི་མཐུན་པར་མི་རྟག་པས་སྟོང་པ། དེ་སྒྲུབ་ཀྱི་མི་མཐུན་ཕྱོགས་ཀྱི་མཚན་ཉིད། མི་རྟག་པ་མ་ཡིན་པ་དང་དེ་གཉིས་ཡིན་ཁྱབ་མཉམ་ཡིན། གཉིས་པ་དེ་ལ་དབྱེ་ན། དེ་སྒྲུབ་ཀྱི་མེད་པ་མི་མཐུན་ཕྱོགས། གཞན་པ་མི་མཐུན་ཕྱོགས། འགལ་བ་མི་མཐུན་ཕྱོགས་དང་གསུམ། རི་བོང་རྭ་དང་པོ། ཤེས་བྱ་གཉིས་པ། རྟག་པ་གསུམ་པ་ཡིན།

			གསུམ་པ་ནི། དེ་སྒྲུབ་ཀྱི་མཐུན་ཕྱོགས་ཡིན་ན། དེ་སྒྲུབ་ཀྱི་མཐུན་ཕྱོགས་ཀྱི་སྒྲ་བཤད་དུ་ཡོད་པས་ཁྱབ་བམ་ཞེ་ན། འདི་ལ་མུ་གསུམ་སྟེ། དེ་སྒྲུབ་ཀྱི་མཐུན་ཕྱོགས་ཡིན་ལ། དེ་སྒྲུབ་ཀྱི་མཐུན་ཕྱོགས་ཀྱི་སྒྲ་བཤད་དུ་མེད་པའི་མུ། གཉིས་ཀ་ཡིན་པའི་མུ། གཉིས་ཀ་མ་ཡིན་པའི་མུ་དང་གསུམ། འདུས་མ་བྱས་ཀྱི་ནམ་མཁའ་དེ། སྒྲ་རྟག་པར་སྒྲུབ་པའི་མཐུན་ཕྱོགས་ཡིན་ལ། དེ་སྒྲུབ་ཀྱི་མཐུན་ཕྱོགས་ཀྱི་སྒྲ་བཤད་དུ་མེད་པའི་མུ་ཡིན། དེ་སྒྲུབ་པ་ནི། དེ་ཆོས་ཅན། དེ་སྒྲུབ་ཀྱི་མཐུན་ཕྱོགས་ཡིན་པར་ཐལ། རྟག་པ་ཡིན་པའི་ཕྱིར། དེ་སྒྲུབ་ཀྱི་མཐུན་ཕྱོགས་ཀྱི་སྒྲ་བཤད་དུ་མེད་དེ། དེ་དང་སྒྲ་གཉིས་རྟག་པར་ཆོས་མི་མཐུན་པའི་ཕྱིར།

			གཉིས་ཀ་ཡིན་པའི་མུ་ནི། བུམ་པ་དེ་སྒྲ་མི་རྟག་པར་སྒྲུབ་པའི་མཐུན་ཕྱོགས་དང༌། དེ་སྒྲུབ་ཀྱི་མཐུན་ཕྱོགས་ཀྱི་སྒྲ་བཤད་དུ་ཡོད་པའི་མུ་གཉིས་ཀ་ཡིན། དེ་སྒྲུབ་པ་ནི། བུམ་པ་ཆོས་ཅན། དེ་སྒྲུབ་ཀྱི་མཐུན་ཕྱོགས་ཡིན་པར་ཐལ། མི་རྟག་པ་ཡིན་པའི་ཕྱིར། དེ་ཆོས་ཅན། དེའི་སྒྲ་བཤད་དུ་ཡོད་དེ། ཁྱོད་དང་སྒྲ་གཉིས་མི་རྟག་པར་ཆོས་མཐུན་པའི་ཕྱིར་ཏེ། ཁྱོད་ཀྱང་མི་རྟག་པ་ཡིན། སྒྲ་ཡང་མི་རྟག་པ་ཡིན་པའི་ཕྱིར།

			གཉིས་ཀ་མ་ཡིན་པའི་མུ་ནི། འདུས་མ་བྱས་ཀྱི་ནམ་མཁའ་དེ། སྒྲ་མི་རྟག་པར་སྒྲུབ་པའི་མཐུན་ཕྱོགས་མ་ཡིན་པ་དང༌། དེ་སྒྲུབ་ཀྱི་མཐུན་ཕྱོགས་ཀྱི་སྒྲ་བཤད་དུ་མེད་པའི་མུ་གཉིས་ཀ་ཡིན། དེ་སྒྲུབ་པ་ནི། དེ་ཆོས་ཅན། དེ་སྒྲུབ་ཀྱི་མཐུན་ཕྱོགས་མ་ཡིན་པར་ཐལ། མི་རྟག་པ་མ་ཡིན་པའི་ཕྱིར། དེ་ཆོས་ཅན། དེའི་སྒྲ་བཤད་དུ་མེད་དེ། ཁྱོད་དང་སྒྲ་གཉིས་མི་རྟག་པར་ཆོས་མི་མཐུན་པའི་ཕྱིར་ཏེ། ཁྱོད་རྟག་པ་གང་ཞིག །སྒྲ་མི་རྟག་པ་ཡིན་པའི་ཕྱིར།

			དེ་སྒྲུབ་ཀྱི་མཐུན་ཕྱོགས་ཀྱི་སྒྲ་བཤད་དུ་ཡོད་ལ། དེ་སྒྲུབ་ཀྱི་མཐུན་ཕྱོགས་མ་ཡིན་པའི་མུ་ནི་མེད་དེ། དེ་སྒྲུབ་ཀྱི་མཐུན་ཕྱོགས་ཀྱི་སྒྲ་བཤད་དུ་ཡོད་ན། དེ་སྒྲུབ་ཀྱི་མཐུན་ཕྱོགས་ཡིན་དགོས་པའི་ཕྱིར། དེ་སྒྲུབ་ཀྱི་མཐུན་ཕྱོགས་ཞེས་པའི་ཕྱོགས་དེ་ཡིན་ན་དེ་སྒྲུབ་ཀྱི་བསྒྲུབ་བྱའི་ཆོས་ཡིན་པས་མ་ཁྱབ་སྟེ། སྒྲ་མི་རྟག་པར་སྒྲུབ་པར་བྱེད་པའི་མཐུན་ཕྱོགས་ཞེས་པའི་ཕྱོགས་དང་དེ་སྒྲུབ་ཀྱི་མཐུན་ཕྱོགས་ལ་ཡོད་ཅེས་པའི་ཕྱོགས་གཉིས་མི་འདྲ་བར་འཇོག་དགོས་པའི་ཕྱིར། མ་ཁྱབ་ན་སླ། མ་གྲུབ་ན། དེར་ཐལ། སྒྲ་མི་རྟག་པར་སྒྲུབ་པར་བྱེད་པའི་ཕྱོགས་ཀྱི་རྗེས་སུ་དཔག་བྱའམ་ཕྱོགས་ཀྱི་སྒྲའི་འཇུག་གཞི་དེ་ལ་གསུམ་ཡོད་པ་ལས། དེ་སྒྲུབ་ཀྱི་ཕྱོགས་ཆོས་ཞེས་པའི་ཕྱོགས་དེ་དེ་སྒྲུབ་ཀྱི་ཤེས་འདོད་ཆོས་ཅན་ལ་བྱེད། དེ་སྒྲུབ་ཀྱི་མཐུན་ཕྱོགས་ལ་ཡོད་མེད་ཅེས་པའི་ཕྱོགས་དེ་དང་དེ་སྒྲུབ་ཀྱི་ཁྱབ་པའི་འབྲེལ་ཡུལ་གྱི་ཕྱོགས་དེ་གཉིས་དེ་སྒྲུབ་ཀྱི་བསྒྲུབ་བྱའི་ཆོས་སམ་མི་རྟག་པའི་སྤྱི་ལྡོག་ལ་བྱེད་ཀྱང༌། དེ་སྒྲུབ་ཀྱི་མཐུན་ཕྱོགས་ཞེས་པའི་ཕྱོགས་དེ་ལ་མི་རྟག་པའི་སྤྱི་ལྡོག་དང་གཞི་ལྡོག་ཐམས་ཅད་འཇོག་དགོས་པའི་ཕྱིར།

			དེ་སྒྲུབ་ཀྱི་མི་མཐུན་ཕྱོགས་ཀྱི་སྒྲ་བཤད་དུ་ཡོད་ན། དེ་སྒྲུབ་ཀྱི་མི་མཐུན་ཕྱོགས་ཡིན་པས་ཁྱབ་བམ་ཞེ་ན། འདི་ལ་མུ་གསུམ་ཡོད་དེ། འདུས་མ་བྱས་ཀྱི་ནམ་མཁའ་དེ་སྒྲ་རྟག་པར་སྒྲུབ་པའི་མི་མཐུན་ཕྱོགས་ཀྱི་སྒྲ་བཤད་དུ་ཡོད་ལ། དེ་སྒྲུབ་ཀྱི་མི་མཐུན་ཕྱོགས་མ་ཡིན་པའི་མུ་ཡིན། བུམ་པ་དེ་སྒྲ་མི་རྟག་པར་སྒྲུབ་པའི་གཉིས་ཀ་མ་ཡིན་པའི་མུ་ཡིན། འདུས་མ་བྱས་ཀྱི་ནམ་མཁའ་དེ་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ཀྱི་སྒྲ་བཤད་དུ་ཡོད་ལ། དེ་སྒྲུབ་ཀྱི་མི་མཐུན་ཕྱོགས་ཀྱང་ཡིན་པའི་མུ་ཡིན། དེ་སྒྲུབ་ཀྱི་མི་མཐུན་ཕྱོགས་ཡིན་ལ། དེ་སྒྲུབ་ཀྱི་མི་མཐུན་ཕྱོགས་ཀྱི་སྒྲ་བཤད་དུ་མེད་པའི་མུ་ནི་མེད་དེ། དེ་སྒྲུབ་ཀྱི་མི་མཐུན་ཕྱོགས་ཡིན་ན། དེ་སྒྲུབ་ཀྱི་མི་མཐུན་ཕྱོགས་ཀྱི་སྒྲ་བཤད་དུ་ཡོད་པས་ཁྱབ་པའི་ཕྱིར།

			བཞི་པ་མཐུན་ཕྱོགས་དང་མི་མཐུན་ཕྱོགས་གཉིས་དངོས་འགལ་ཡིན་མིན་ལ་དཔྱད་པ་ནི། མཐུན་ཕྱོགས་དེ་ནི་མི་མཐུན་ཕྱོགས་དང་དངོས་འགལ་ཡིན་ཀྱང༌། མི་མཐུན་ཕྱོགས་མཐུན་ཕྱོགས་དང་དངོས་འགལ་མ་ཡིན་ཏེ། མི་མཐུན་ཕྱོགས་མེད་པའི་ཕྱིར། གཞི་གྲུབ་ན། མཐུན་ཕྱོགས་ཡིན་པས་ཁྱབ་པའི་ཕྱིར་ཏེ། གཞི་གྲུབ་ན། རྟགས་ཡང་དག་གི་མཐུན་ཕྱོགས་ཡིན་པས་ཁྱབ་པའི་ཕྱིར་ཏེ། གཞི་གྲུབ་ན། སྒྲ་ཤེས་བྱར་སྒྲུབ་པའི་རྟགས་ཡང་དག་གི་མཐུན་ཕྱོགས་ཡིན་པས་ཁྱབ་པའི་ཕྱིར། དེ་ལ་ཁོ་ན་རེ། མི་མཐུན་ཕྱོགས་ཡོད་པར་ཐལ། སྒྲ་མི་རྟག་པར་སྒྲུབ་པར་བྱེད་པའི་མི་མཐུན་ཕྱོགས་ཡོད་པའི་ཕྱིར་དང༌། ཆོས་མི་མཐུན་སྦྱོར་གྱི་སྒྲུབ་ངག་ཡང་དག་ཀྱང་ཡོད་པའི་ཕྱིར་ན་མ་ཁྱབ་བོ། །

			གཉིས་པ་ཞར་ལ་མཐུན་དཔེ་དང་མི་མཐུན་དཔེ་བཤད་པ་ལ། མཐུན་དཔེར་བཟུང་བ། མཐུན་དཔེའི་མཚན་ཉིད། བདག་མེད་ཡིན་ན། དེ་ཡིན་པས་ཁྱབ་སྟེ། གཞི་གྲུབ་ན། དེ་ཡིན་པས་ཁྱབ། གཞི་མ་གྲུབ་ན་ཡང་དེ་ཡིན་པས་ཁྱབ་པའི་ཕྱིར། དང་པོ་དེར་ཐལ། བུམ་པ་དེ་དེ་ཡིན་པ་གང་ཞིག །མཚུངས་པའི་ཕྱིར། གཉིས་པ་དེར་ཐལ། རི་བོང་གི་རྭ་དེ་དེ་ཡིན་པ་གང་ཞིག །མཚུངས་པའི་ཕྱིར། དང་པོ་མ་གྲུབ་ན། རི་བོང་རྭ་ཆོས་ཅན། དེར་ཐལ། སྒྲ་མི་རྟག་པར་སྒྲུབ་པའི་མཐུན་དཔེར་བཟུང་བའི་ཕྱིར་ཏེ། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། དཔེར་ན་ཁྱོད་བཞིན་ཞེས་པའི་སྦྱོར་བ་ཡང་ཡོད། བྱས་ན། མི་རྟག་པས་ཁྱབ། དཔེར་ན། ཁྱོད་བཞིན་ཞེས་པའི་སྒྲུབ་ངག་ཀྱང་ཡོད་པའི་ཕྱིར། སྒྲ་མི་རྟག་པར་སྒྲུབ་པའི་མཐུན་དཔེར་བཟུང་བ། སྒྲ་མི་རྟག་པར་སྒྲུབ་པའི་མཐུན་དཔེའི་མཚན་ཉིད། བདག་མེད་ཡིན་ན། དེ་ཡིན་པས་ཁྱབ་སྟེ། གཞི་གྲུབ་ན་ཞེས་སོགས་རིགས་འགྲེ། བྱས་པའི་རྟགས་ལ་ཡང་སྦྱར་བར་བྱའོ། །མི་མཐུན་དཔེར་བཟུང་བ། མི་མཐུན་དཔེའི་མཚན་ཉིད་མ་ཡིན་ཏེ། མི་མཐུན་དཔེ་མེད་པའི་ཕྱིར་ཏེ། གཞི་གྲུབ་ན། མཐུན་དཔེ་ཡང་དག་ཡིན་པས་ཁྱབ་པའི་ཕྱིར། འོན་ཀྱང་སྒྲ་མི་རྟག་པར་སྒྲུབ་པའི་མི་མཐུན་དཔེ་ཡང་དག་ནི་ཡོད་པ་གོང་དུ་བསྒྲུབས་ཟིན།





གཉིས་པ་རྟགས་ཡང་དག་གི་མཚན་ཉིད་བཤད་པ་ལ།


			ཚུལ་གསུམ་ཡིན་པ། དེའི་མཚན་ཉིད། ཚུལ་གསུམ་གང་ཞེ་ན། ཕྱོགས་ཆོས། རྗེས་ཁྱབ། ལྡོག་ཁྱབ་གསུམ་མོ། །དེ་རྣམས་སོ་སོའི་མཚན་ཉིད། མཚན་གཞི། སྒྲུབ་བྱེད་ཀྱི་རིགས་པ་དང་གསུམ། དང་པོ་ནི། དེ་སྒྲུབ་ཀྱི་ཤེས་འདོད་ཆོས་ཅན་སྐྱོན་མེད་ཀྱི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་ཚད་མས་ངེས་པ། དེ་སྒྲུབ་ཀྱི་ཕྱོགས་ཆོས་ཀྱི་མཚན་ཉིད། དེ་སྒྲུབ་ཀྱི་མཐུན་ཕྱོགས་ཁོ་ན་ལ་འགོད་ཚུལ་དང་མཐུན་པར་ཡོད་པ་ཉིད་དུ་ཚད་མས་ངེས་པ་དེ། དེ་སྒྲུབ་ཀྱི་རྗེས་ཁྱབ་ཀྱི་མཚན་ཉིད། དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་ཀྱི་དོན་ལྡོག་དང་འབྲེལ་སྟོབས་ཀྱིས་དེ་སྒྲུབ་ཀྱི་མི་མཐུན་ཕྱོགས་ལ་འགོད་ཚུལ་དང་མཐུན་པར་མེད་པ་ཉིད་དུ་ཚད་མས་ངེས་པ་དེ། དེ་སྒྲུབ་ཀྱི་ལྡོག་ཁྱབ་ཀྱི་མཚན་ཉིད། འོན་ཀྱང་མཚན་ཉིད་དེ་དག་ནི་གོ་བ་གཙོ་བོར་བྱས་པ་ཡིན་གྱི་དེར་ངེས་པ་ནི་མ་ཡིན་ཏེ། སྒྲ་དེ་སྒྲ་མི་རྟག་པར་སྒྲུབ་པར་བྱེད་པའི་མཚན་ཉིད་དེ་གསུམ་ཀ་ཡིན་ཀྱང་མཚོན་བྱ་དེ་རྣམས་རེ་རེ་ནས་མ་ཡིན་པའི་ཕྱིར།

			གཞི་ལ་སྦྱར་ཏེ་རྒྱས་པར་འགོད་ན། སྒྲ་དེ་ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་ཤེས་འདོད་ཆོས་ཅན་སྐྱོན་མེད་ཀྱང་ཡིན། ཁྱོད་སྒྲ་དང་ཕན་ཚུན་ཐ་དད་པའི་ཚུལ་གྱིས་སྒྲའི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་ཚད་མས་ངེས་པ། ཁྱོད་སྒྲ་མི་རྟག་པར་སྒྲུབ་པའི་ཕྱོགས་ཆོས་ཡིན་པའི་མཚན་ཉིད། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ཆོས་གཉིས་ལྡན་གྱི་མཐུན་དཔེ་ཡང་དག་ཡོད། ཁྱོད་མི་རྟག་པ་ལ་འབྲེལ། ཁྱོད་སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་འགོད་ཚུལ་དང་མཐུན་པར་ཡོད་པ་ཉིད་དུ་ཚད་མས་ངེས་པ་ཁྱོད་སྒྲ་མི་རྟག་པར་སྒྲུབ་པའི་རྗེས་ཁྱབ་ཡིན་པའི་མཚན་ཉིད། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ཆོས་གཉིས་དང་མི་ལྡན་པའི་མི་མཐུན་དཔེ་ཡང་དག་ཡོད། ཁྱོད་མི་རྟག་པ་ལ་འབྲེལ། ཁྱོད་དེ་སྒྲུབ་ཀྱི་མི་མཐུན་ཕྱོགས་ལ་མེད་པ་ཁོ་ནར་ཚད་མས་ངེས་པ། ཁྱོད་དེ་སྒྲུབ་ཀྱི་ལྡོག་ཁྱབ་ཡིན་པའི་མཚན་ཉིད། མཚན་གཞི་ནི། བྱས་པ་དེ་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཆོས། རྗེས་ཁྱབ། ལྡོག་ཁྱབ་གསུམ་ཀ་ཡིན།

			སྒྲུབ་བྱེད་ཀྱི་རིགས་པ་ནི། བྱས་པ་ཆོས་ཅན། སྒྲ་མི་རྟག་པར་སྒྲུབ་པའི་ཕྱོགས་ཆོས་ཡིན་པར་ཐལ། མཚན་ཉིད་དེ་ཡིན་པའི་ཕྱིར། རྩ་རྟགས་དང་པོ་མ་གྲུབ་ན། སྒྲ་ཆོས་ཅན། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཤེས་འདོད་ཆོས་ཅན་སྐྱོན་མེད་ཡིན་པར་ཐལ། ཁྱོད་བྱས་པའི་རྟགས་ཀྱིས་སྒྲ་མི་རྟགས་པར་སྒྲུབ་པའི་རྩོད་གཞིར་བཟུང་བ་གང་ཞིག །ཁྱོད་བྱས་པར་ཚད་མས་ངེས་ནས་ཁྱོད་མི་རྟག་པ་ཡིན་མིན་ལ་ཤེས་འདོད་ཞུགས་པའི་གང་ཟག་སྲིད་པའི་ཕྱིར། དང་པོ་དེར་ཐལ། སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་པའི་སྦྱོར་བ་ཡོད་པའི་ཕྱིར། གཉིས་པ་དེར་ཐལ། སྒྲ་བྱས་པར་ཚད་མས་ངེས་ནས་སྒྲ་མི་རྟག་པར་ཚད་མས་མ་ངེས་པའི་གང་ཟག་ཡོད་པའི་ཕྱིར། རྩ་རྟགས་གཉིས་པ་མ་གྲུབ་ན། བྱས་པ་ཆོས་ཅན། དེར་ཐལ། ཁྱོད་སྒྲ་དང་ཕན་ཚུན་ཐ་དད་གང་ཞིག །ཁྱོད་སྒྲའི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་ཚད་མས་ངེས་པའི་ཕྱིར། གཉིས་པ་དེར་ཐལ། ཁྱོད་ཀྱི་རྟགས་ཀྱིས་དེ་སྒྲུབ་ཀྱི་འགོད་ཚུལ་ཡིན་འགོད་ཡིན། སྒྲ་ཁྱོད་ཡིན། སྒྲ་ཆོས་ཅན་གྱི་སྟེང་དུ་ཁྱོད་ཡིན་པའི་ཕྱིར། རྟགས་རྣམས་སླ། བྱས་པ་ཆོས་ཅན། ཁྱོད་སྒྲ་མི་རྟག་པར་སྒྲུབ་པའི་རྗེས་ཁྱབ་ཡིན་པར་ཐལ། མཚན་ཉིད་དེ་ཡིན་པའི་ཕྱིར། རྩ་རྟགས་དང་པོ་དེར་ཐལ། བུམ་པ་དེ་ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ཆོས་གཉིས་ལྡན་གྱི་མཐུན་དཔེ་ཡང་དག་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་བྱས་པའི་རྟགས་ཀྱིས་དེ་སྒྲུབ་ཀྱི་རྟགས་ཆོས་གཉིས་ལྡན་གྱི་མཐུན་དཔེ་ཡང་དག་ཡིན་པར་ཐལ། ཁྱོད་བྱས་པའི་རྟགས་ཀྱིས་དེ་སྒྲུབ་ཀྱི་མཐུན་དཔེར་བཟུང་བ་གང་ཞིག །སྒྲའི་སྟེང་དུ་བྱས་ན་མི་རྟགས་པས་ཁྱབ་པ་ཚད་མས་མ་ངེས་པའི་སྔ་རོལ་དུ་ཁྱོད་ཀྱི་སྟེང་དུ་བྱས་ན་མི་རྟག་པས་ཁྱབ་པ་ཚད་མས་ངེས་པའི་དེ་སྒྲུབ་ཀྱི་ཕྱི་རྒོལ་ཡང་དག་ཡོད་པའི་ཕྱིར་ཏེ། དེ་བྱས་པའི་བྱེ་བྲག་ཡིན་པའི་ཕྱིར། དང་པོ་དེར་ཐལ། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། དཔེར་ན་བུམ་པ་བཞིན་ཞེས་པའི་སྦྱོར་བ་ཡོད་པའི་ཕྱིར། གཉིས་པ་མ་གྲུབ་ན། ཤེས་བྱ་ཆོས་ཅན། དེར་ཐལ། སྒྲ་མི་རྟག་པར་ཚད་མས་མ་ངེས་པའི་སྔ་རོལ་དུ་བུམ་པ་མི་རྟག་པར་ཚད་མས་ངེས་པའི་དེ་སྒྲུབ་ཀྱི་ཕྱི་རྒོལ་ཡང་དག་ཡོད་པའི་ཕྱིར། སྒྲ་མི་རྟག་པར་སྒྲུབ་པའི་ཕྱི་རྒོལ་ཡང་དག་ཡོད་པའི་ཕྱིར། སྒྲ་མི་རྟག་པར་སྒྲུབ་པའི་ཕྱི་རྒོལ་ཡང་དག་དེ་དེ་ཡིན་པའི་ཕྱིར། དེ་སྒྲུབ་ཀྱི་ཕྱི་རྒོལ་ཡང་དག་དེས་སྒྲ་མི་རྟག་པར་ཚད་མས་མ་ངེས་པ་གང་ཞིག །དེ་བུམ་པ་མི་རྟག་པར་ཚད་མས་ངེས་པའི་གང་ཟག་ཡིན་པའི་ཕྱིར། རྟགས་གཉིས་ཆོས་ཅན་གྱིས་སྒྲུབ། རྩ་རྟགས་གཉིས་པ་དེར་ཐལ། ཁྱོད་མི་རྟག་པ་ལ་བདག་གཅིག་ཏུ་འབྲེལ་བའི་ཕྱིར། རྩ་རྟགས་གསུམ་པ་དེར་ཐལ། ཁྱོད་ཀྱི་རྟགས་ཀྱིས་དེ་སྒྲུབ་ཀྱི་འགོད་ཚུལ་ཡིན་འགོད་གང་ཞིག །སྒྲུབ་ཚུལ་ཡིན་སྒྲུབ་ཡིན། ཁྱོད་མི་རྟག་པ་ཡིན། ཁྱོད་ཡིན་ན། མི་རྟག་པ་ཡིན་དགོས་པའི་ཕྱིར། དང་པོ་སླ། གཉིས་པ་དེར་ཐལ། ཁྱོད་ཀྱི་རྟགས་ཀྱིས་དེ་སྒྲུབ་ཀྱི་སྒྲུབ་ཚུལ་ཡིན་སྒྲུབ་དང༌། ཡོད་སྒྲུབ་གང་རུང་གང་ཞིག །ཕྱི་མ་མ་ཡིན་པའི་ཕྱིར། དང་པོ་དེར་ཐལ། ཁྱོད་དེ་སྒྲུབ་ཀྱི་རྟགས་སུ་བཀོད་པའི་ཕྱིར། གཉིས་པ་མ་གྲུབ་ན། བྱས་པ་སྒྲ་མི་རྟག་པར་ཡོད་པར་སྒྲུབ་པའི་མཐུན་ཕྱོགས་ལ་ཁྱབ་བྱེད་དུ་འཇུག་པའི་རྟགས་ཡིན་པར་ཐལ། དེ་སྒྲུབ་ཀྱི་མཐུན་ཕྱོགས་ལ་ཁྱབ་བྱེད་དུ་འཇུག་པའི་རྟགས་ཡོད་པའི་ཕྱིར། འདོད་ན། ཤེས་བྱ་ཆོས་ཅན། བྱས་པ་ཡིན་པར་ཐལ། མི་རྟག་པ་ཡོད་པའི་ཕྱིར། རྟགས་གསུམ་པ་དེར་ཐལ། བྱས་པ་ཡིན་པའི་ཕྱིར། རྟགས་བཞི་པ་འབུད་དོ། །བྱས་པ་ཆོས་ཅན། སྒྲ་མི་རྟག་པར་སྒྲུབ་པའི་ལྡོག་ཁྱབ་ཡིན་པར་ཐལ། མཚན་ཉིད་དེ་ཡིན་པའི་ཕྱིར། རྩ་རྟགས་དང་པོ་གྲུབ་སྟེ། འདུས་མ་བྱས་ཀྱི་ནམ་མཁའ་དེ་ཡིན་པའི་ཕྱིར། རྩ་རྟགས་གཉིས་པ་བསྒྲུབས65་ཟིན། རྩ་རྟགས་གསུམ་པ་གྲུབ་སྟེ། མི་རྟག་པ་མ་ཡིན་པ་ལ་བྱས་པ་མེད་པའི་ཕྱིར།

			གསུམ་པ་རྟགས་ཡང་དག་གི་དབྱེ་བ་བཤད་པ་ལ། ངོ་བོའི་སྒོ་ནས་དབྱེ་བ། བསྒྲུབ་བྱའི་ཆོས་ཀྱི་སྒོ་ནས་དབྱེ་བ། བསྒྲུབ་ཚུལ་གྱི་སྒོ་ནས་དབྱེ་བ། བསྒྲུབ་བྱའི་སྒོ་ནས་དབྱེ་བ། མཐུན་ཕྱོགས་ལ་འཇུག་ཚུལ་གྱི་སྒོ་ནས་དབྱེ་བ། རྒོལ་བའི་སྒོ་ནས་དབྱེ་བ་དང་དྲུག །དང་པོ་ལ།





འབྲས་རྟགས་ཡང་དག །


			རང་བཞིན་གྱི་རྟགས་ཡང་དག །མ་དམིགས་པའི་རྟགས་ཡང་དག་དང་གསུམ། དང་པོ་ལ། མཚན་ཉིད། དབྱེ་བ། མཚན་གཞིའི་སྟེང་དུ་མཚན་ཉིད་ངེས་བྱེད་ཀྱི་ཚད་མ་བཤད་པ། རྟགས་ཆོས་དོན་གསུམ་ངོས་བཟུང་བ་དང་བཞི། དང་པོ་ནི། ཁྱོད་དེ་སྒྲུབ་ཀྱི་སྒྲུབ་རྟགས་ཡང་དག་གང་ཞིག །ཁྱོད་ཀྱི་རྟགས་ཀྱིས་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་སུ་གཟུང་བྱ་ཡང་ཡིན། ཁྱོད་ཀྱི་རྒྱུ་ཡང་ཡིན་པའི་གཞི་མཐུན་སྲིད་པ་དེ། ཁྱོད་དེ་སྒྲུབ་ཀྱི་འབྲས་རྟགས་ཡང་དག་ཡིན་པའི་མཚན་ཉིད། རྩོད་པའི་ཚེ་ན། འབྲས་བུའི་ཚུལ་གསུམ་ཡིན་པ། འབྲས་རྟགས་ཡང་དག་གི་མཚན་ཉིད། དེ་དང་འདུས་བྱས་གཉིས་དོན་གཅིག །དེ་སྒྲུབ་ཀྱི་འབྲས་བུའི་ཚུལ་གསུམ་ཡིན་པ། དེ་སྒྲུབ་ཀྱི་འབྲས་རྟགས་ཡང་དག་གི་མཚན་ཉིད། གོ་བ་དང་སྦྱར་ན། ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག །ཁྱོད་ཀྱི་རྟགས་ཀྱིས་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་སུ་བཟུང་བྱའི་གཙོ་བོ་ཡང་ཡིན། ཁྱོད་ཀྱི་རྒྱུ་ཡང་ཡིན་པའི་གཞི་མཐུན་སྲིད་པ་དེ། ཁྱོད་དེ་སྒྲུབ་ཀྱི་འབྲས་རྟགས་ཡང་དག་གི་མཚན་ཉིད།

			གཉིས་པ་དེ་ལ་དབྱེ་ན། རྒྱུ་དངོས་སྒྲུབ་ཀྱི་འབྲས་རྟགས་ཡང་དག །རྒྱུ་སྔོན་སོང་སྒྲུབ་ཀྱི་འབྲས་རྟགས་ཡང་དག །རྒྱུ་སྤྱི་སྒྲུབ་ཀྱི་འབྲས་རྟགས་ཡང་དག །རྒྱུ་ཁྱད་པར་སྒྲུབ་ཀྱི་འབྲས་རྟགས་ཡང་དག །རྒྱུ་ཆོས་རྗེས་དཔོག་གི་འབྲས་རྟགས་ཡང་དག་དང་ལྔ། མཚན་གཞི་རིམ་པ་ལྟར། དུ་ལྡན་གྱི་ལ་ལ་ཆོས་ཅན། མེ་ཡོད་དེ། དུ་བ་ཡོད་པའི་ཕྱིར། ཞེས་བཀོད་པའི་ཚེ། དུ་བ་དེ་དུ་ལྡན་ལ་ལ་མེ་ཡོད་པར་སྒྲུབ་པའི་རྒྱུ་དངོས་སྒྲུབ་ཀྱི་འབྲས་རྟགས་ཡིན། བར་སྣང་གི་དུ་བ་སྔོ་ལོང་པོ་ཆོས་ཅན། རང་རྒྱུ་མེ་སྔ་མ་སྔོན་དུ་སོང་བ་ཡིན་ཏེ། དུ་བ་ཡིན་པའི་ཕྱིར། ཞེས་བཀོད་པའི་ཚེ། དུ་བ་དེ་བར་སྣང་གི་དུ་བ་སྔོ་ལོང་པོ་རང་རྒྱུ་མེ་སྔ་མ་སྔོན་དུ་སོང་བར་སྒྲུབ་པའི་རྒྱུ་སྔོན་སོང་སྒྲུབ་ཀྱི་འབྲས་རྟགས་ཡང་དག །ཉེར་ལེན་གྱི་ཕུང་པོ་ཆོས་ཅན། རང་རྒྱུ་དང་བཅས་པ་ཡིན་ཏེ། རེས་འགའ་སྐྱེ་པའི་དངོས་པོ་ཡིན་པའི་ཕྱིར། ཞེས་བཀོད་པའི་ཚེ། རེས་འགའ་སྐྱེ་བའི་དངོས་པོ་དེ། ཉེར་ལེན་གྱི་ཕུང་པོ་རང་རྒྱུ་དང་བཅས་པར་སྒྲུབ་པའི་རྒྱུ་སྤྱིའམ་རང་ལྡོག་སྒྲུབ་ཀྱི་འབྲས་རྟགས་ཡང་དག །སྔོན་སྣང་དབང་ཤེས་ཆོས་ཅན། རང་གི་དམིགས་རྐྱེན་དང་བཅས་པ་ཡིན་ཏེ། རང་གི་དམིགས་རྐྱེན་མེད་པར་མི་སྐྱེ་བའི་དངོས་པོ་ཡིན་པའི་ཕྱིར། ཞེས་བཀོད་པའི་ཚེ། རང་གི་དམིགས་རྐྱེན་མེད་པར་མི་སྐྱེ་བའི་དངོས་པོ་དེ་སྔོན་སྣང་དབང་ཤེས་རང་གི་དམིགས་རྐྱེན་དང་བཅས་པར་སྒྲུབ་པའི་རྒྱུའི་ཁྱད་པར་སྒྲུབ་ཀྱི་འབྲས་རྟགས་ཡང་དག །ཁ་ནང་བུ་རམ་གོང་བུའི་སྟེང་ན་ཆོས་ཅན། བུ་རོ་སྔ་མས་བུར་གཟུགས་ཕྱི་མ་སྐྱེད་པའི་ནུས་པ་ཡོད་དེ། བུ་རོ་ད་ལྟ་བ་ཡོད་པའི་ཕྱིར། ཞེས་བཀོད་པའི་ཚེ། བུ་རོ་ད་ལྟར་བ་དེ་ཁ་ནང་བུ་རམ་གོང་བུའི་སྟེང་དུ་བུ་རོ་སྔ་མས་བུར་གཟུགས་ཕྱི་མ་བསྐྱེད་པའི་ནུས་པ་ཡོད་པར་སྒྲུབ་པའི་རྒྱུ་ཆོས་རྗེས་དཔོག་གི་འབྲས་རྟགས་ཡང་དག་ཡིན་ནོ། །

			ཡང་དེ་ལ་དབྱེ་ན་གཉིས་ཡོད་དེ། དུ་བ་དེ་དུ་ལྡན་ལ་ལ་དུ་བའི་དངོས་རྒྱུ་ཡོད་པར་སྒྲུབ་པའི་མཐུན་ཕྱོགས་ལ་ཁྱབ་བྱེད་དུ་འཇུག་པའི་འབྲས་རྟགས་དང༌། དུ་བ་དེ་དུ་ལྡན་ལ་ལ་མེ་ཡོད་པར་སྒྲུབ་པའི་མཐུན་ཕྱོགས་ལ་རྣམ་གཉིས་སུ་འཇུག་པའི་འབྲས་རྟགས་ཡིན་པའི་ཕྱིར། དེ་སྒྲུབ་ཀྱི་མཐུན་ཕྱོགས་ལ་ཁྱབ་བྱེད་དུ་འཇུག་པའི་དོན་ནི། དུ་བའི་དངོས་རྒྱུ་ཡོད་ན་དུ་བ་ཡོད་པས་ཁྱབ་པའི་དོན་དང༌། དེ་ལ་རྣམ་གཉིས་སུ་འཇུག་པའི་དོན་ནི། མེ་ཡོད་ན། དུ་བ་ཡོད་པས་མ་ཁྱབ་པའི་དོན་ཡིན་ནོ། །

			སྒྲུབ་བྱེད་ནི། དུ་བ་ཆོས་ཅན། ཁྱོད་དུ་བ་དང་ལྡན་པའི་ལ་ལ་མེ་ཡོད་པར་བསྒྲུབ་པའི་འབྲས་རྟགས་ཡིན་ཏེ། ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག །ཁྱོད་མེའི་འབྲས་བུ་ཡིན་པའི་ཕྱིར། ཞེས་པ་ནི་མཚོན་པ་ཙམ་མོ། །

			དུ་བ་དེ་དུ་ལྡན་ལ་ལ་མེ་ཡོད་པར་སྒྲུབ་པའི་རྟགས་ཡང་དག་དང་། དེ་སྒྲུབ་ཀྱི་བཀོད་ཚོད་དང་སོང་ཚོད་ཀྱི་རྟགས་གཉིས་ཀ་དང་དུ་བའི་རྟགས་ཀྱིས་རྟགས་ཡང་དག་ཡིན། དུ་བ་ཡོད་པ་དེ་དེ་སྒྲུབ་ཀྱི་རྟགས་ཡང་དག་དང་བཀོད་ཚོད་ཀྱི་རྟགས་ཡིན་ཀྱང༌། དེ་སྒྲུབ་ཀྱི་སོང་ཚོད་ཀྱི་རྟགས་དང་དུ་བའི་རྟགས་ཀྱིས་རྟགས་ཡང་དག་མ་ཡིན། མེ་དེ་དུ་བའི་རྟགས་ཀྱིས་དེ་སྒྲུབ་ཀྱི་བསྒྲུབ་བྱའི་ཆོས་དང་བཀོད་ཚོད་དང་སོང་ཚོད་ཀྱི་བསྒྲུབ་བྱའི་ཆོས་ཡིན། མེ་ཡོད་པ་དེ་དེ་སྒྲུབ་ཀྱི་བསྒྲུབ་བྱའི་ཆོས་དང་བཀོད་ཚོད་ཀྱི་བསྒྲུབ་བྱའི་ཆོས་དང༌། དུ་བའི་རྟགས་ཀྱིས་དེ་སྒྲུབ་ཀྱི་བསྒྲུབ་བྱའི་ཆོས་ཡིན་ཀྱང༌། དེ་སྒྲུབ་ཀྱི་སོང་ཚོད་ཀྱི་དེ་མ་ཡིན་ནོ། །མེ་ཚད་མས་དམིགས་པ་དང་ཚ་ཞིང་བསྲེག་པ་གཉིས་པོ་དེ་རེ་རེ་ནས་དུ་ལྡན་ལ་ལ་མེ་ཡོད་པར་བསྒྲུབ་པའི་དངོས་ཀྱི་བསྒྲུབ་བྱའི་ཆོས་སུ་གཟུང་བྱ་མ་ཡིན་ཏེ། དེ་སྒྲུབ་ཀྱི་རྟགས་ཡང་དག་ཡིན་པའི་ཕྱིར། འོན་ཀྱང་དེ་གཉིས་རེ་རེ་ནས་དུ་བའི་རྟགས་ཀྱིས་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་སུ་བཟུང་བྱ་ཡིན་ཏེ། དེའི་རྟགས་ཀྱིས་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་སུ་གཟུང་བྱ་ཡང་ཡིན་མཚན་ཉིད་ཀྱང་ཡིན་པའི་གཞི་མཐུན་པ་ཡོད་པའི་ཕྱིར་རོ། །





གཉིས་པ་རང་བཞིན་གྱི་རྟགས་ཡང་དག་བཤད་པ་ལ།


			མཚན་ཉིད། དབྱེ་བ། མཚན་གཞི་དང་གསུམ། དང་པོ་ནི། རང་བཞིན་གྱི་ཚུལ་གསུམ་ཡིན་པ། རང་བཞིན་གྱི་རྟགས་ཡང་དག་གི་མཚན་ཉིད། དེ་སྒྲུབ་ཀྱི་རང་བཞིན་གྱི་ཚུལ་གསུམ་ཡིན་པ། དེ་སྒྲུབ་ཀྱི་རང་བཞིན་གྱི་རྟགས་ཡང་དག་གི་མཚན་ཉིད། ཡང་ན་ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག །ཁྱོད་ཀྱི་རྟགས་ཀྱིས་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་སུ་བཟུང་བྱ་ཡིན་ན། ཁྱོད་དང་བདག་ཉིད་གཅིག་ཡིན་དགོས་པའི་ཆ་ནས་བཞག་པ་དེ། ཁྱོད་དེ་སྒྲུབ་ཀྱི་རང་བཞིན་གྱི་རྟགས་ཡང་དག་གི་མཚན་ཉིད།

			གཉིས་པ་དེ་ལ་དབྱེ་ན། དེ་སྒྲུབ་ཀྱི་ཁྱད་པར་ལྟོས་པ་བའི་རང་བཞིན་ཀྱི་རྟགས་ཡང་དག་དང༌། དེ་སྒྲུབ་ཀྱི་ཁྱད་པར་དག་པ་བའི་རང་བཞིན་གྱི་རྟགས་ཡང་དག་གཉིས། དང་པོའི་མཚན་ཉིད་ནི། དེ་སྒྲུབ་ཀྱི་རང་བཞིན་གྱི་རྟགས་ཡང་དག་གང་ཞིག །རང་བརྗོད་པའི་སྒྲས་རང་གི་བྱེད་པ་པོ་འཕེན་པའི་ཆ་ནས་བཞག་པ། དང་པོའི་མཚན་ཉིད། དེ་གང་ཞིག །རང་བརྗོད་པའི་སྒྲས་རང་གི་བྱེད་པ་པོ་མི་འཕེན་པའི་ཆ་ནས་བཞག་པ། གཉིས་པའི་མཚན་ཉིད།

			དང་པོ་ལ་ཡང༌། རང་གི་བྱེད་པ་པོ་དངོས་སུ་འཕངས་པ་དང༌། དེ་ཤུགས་ལ་འཕངས་པ་གཉིས་ཡོད། གསུམ་པ་མཚན་གཞི་ནི། རྩོལ་བྱུང་དང༌། སྐྱེས་པ། དུང་སྒྲ་མི་རྟག་པར་སྒྲུབ་པའི་དང་པོ་དང༌། བྱས་པ་སྒྲ་མི་རྟག་པར་སྒྲུབ་པའི་གཉིས་པ། དངོས་པོ་སྒྲ་མི་རྟག་པར་སྒྲུབ་པའི་ཁྱད་པར་དག་པ་བའི་རང་བཞིན་གྱི་རྟགས་ཡང་དག་གོ །

			ཡང་སྒྲ་མི་རྟག་པར་སྒྲུབ་པའི་རང་བཞིན་གྱི་རྟགས་ཡང་དག་ལ་དབྱེ་ན། དེ་སྒྲུབ་ཀྱི་མཐུན་ཕྱོགས་ལ་ཁྱབ་བྱེད་དུ་འཇུག་པའི་དེ་སྒྲུབ་ཀྱི་རང་བཞིན་གྱི་རྟགས་ཡང་དག་དང༌། དེ་སྒྲུབ་ཀྱི་མཐུན་ཕྱོགས་ལ་རྣམ་གཉིས་སུ་འཇུག་པའི་དེ་སྒྲུབ་ཀྱི་རང་བཞིན་གྱི་རྟགས་ཡང་དག་གཉིས། མཚན་གཞི་རིམ་པ་ལྟར། བྱས་པ་དང་པོ་དང༌། བྱས་པའི་བྱེ་བྲག་གཉིས་པ་ཡིན། དེ་གཉིས་སྒྲུབ་པ་ནི། །བྱས་པ་དེ་དང་པོ་ཡིན་ཏེ། དེ་དེ་སྒྲུབ་ཀྱི་རང་བཞིན་གྱི་རྟགས་ཡང་དག་གང་ཞིག །མི་རྟག་པ་ཡིན་ན། དེ་ཡིན་པས་ཁྱབ་པའི་ཕྱིར། བྱས་པའི་བྱེ་བྲག་གཉིས་པ་ཡིན་ཏེ། དེ་དེ་སྒྲུབ་ཀྱི་རང་བཞིན་གྱི་རྟགས་ཡང་དག་གང་ཞིག །མི་རྟག་པ་ཡིན་ན། དེ་ཡིན་པས་མ་ཁྱབ་པའི་ཕྱིར།





གསུམ་པ་མ་དམིགས་པའི་རྟགས་ཡང་དག་བཤད་པ་ལ།


			མཚན་ཉིད། དབྱེ་བ། མཚན་གཞིའི་སྟེང་དུ་མཚན་ཉིད་ངེས་བྱེད་ཀྱི་ཚད་མ་བཤད་པ་དང་གསུམ། དང་པོ་ནི། ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག །ཁྱོད་ཀྱི་རྟགས་ཀྱིས་དེ་སྒྲུབ་ཀྱི་དངོས་ཀྱི་སྒྲུབ་བྱའི་ཆོས་སུ་བཟུང་བྱ་ཡང་ཡིན། དགག་པ་ཡང་ཡིན་པའི་གཞི་མཐུན་སྲིད་པ་དེ། ཁྱོད་དེ་སྒྲུབ་ཀྱི་མ་དམིགས་པའི་རྟགས་ཡང་དག་གི་མཚན་ཉིད། གཉིས་པ་མ་དམིགས་པའི་རྟགས་ཡང་དག་ལ་དབྱེ་ན།





མི་སྣང་བ་མ་དམིགས་པའི་རྟགས་ཡང་དག་དང༌།


			སྣང་རུང་མ་དམིགས་པའི་རྟགས་ཡང་དག་གཉིས། དང་པོ་ནི། མདོ་ལས།66 གང་ཟག་གིས་གང་ཟག་ཚོད་གཟུང་བར་མི་བྱ་སྟེ། ཉམས་པར་གྱུར་ཏ་རེ། ཞེས་རང་ལ་མི་སྣང་བ་ཙམ་གྱིས་གཞན་ལ་ཡོན་ཏན་དེ་ལྟ་བུ་མེད་ཅེས་འཆད་མི་རིགས་པའི་དོན་སྟོན་པ་ལ། རྣམ་འགྲེལ་ལས།67 ཚད་མ་རྣམས་ནི་མི་འཇུག་པ། །མེད་ལ་མི་འཇུག་འབྲས་བུ་ཅན། །ཞེས་སོགས་ཀྱིས་བསྟན།

			དེ་སྒྲུབ་ཀྱི་མ་དམིགས་པའི་རྟགས་ཡང་དག་ཀྱང་ཡིན། རང་ཉིད་ཀྱི་རྟགས་ཀྱིས་དེ་སྒྲུབ་ཀྱི་དགག་བྱའི་ཆོས་སུ་བརྟགས་པའི་དོན་དེ་སྤྱིར་ཡོད་ཀྱང༌། རང་ཉིད་དེ་སྒྲུབ་ཀྱི་ཕྱོགས་ཆོས་ཅན་དུ་སོང་བའི་གང་ཟག་གི་ཚད་མ་ལ་མི་སྣང་བ་དེ། ཁྱོད་དེ་སྒྲུབ་ཀྱི་མི་སྣང་བ་མ་དམིགས་པའི་རྟགས་ཡང་དག་གི་མཚན་ཉིད། དེ་ལ་དབྱེ་ན། དེ་སྒྲུབ་ཀྱི་མི་སྣང་བའི་འབྲེལ་ཟླ་མ་དམིགས་པའི་རྟགས་ཡང་དག །དེ་སྒྲུབ་ཀྱི་མི་སྣང་བའི་འགལ་ཟླ་དམིགས་པའི་རྟགས་ཡང་དག་གཉིས། མཚན་ཉིད་རིམ་པ་ལྟར། ཁྱོད་དེ་སྒྲུབ་ཀྱི་མི་སྣང་བ་མ་དམིགས་པའི་རྟགས་ཡང་དག་ཀྱང་ཡིན། མེད་དགག་ཀྱང་ཡིན་པའི་གཞི་མཐུན་པ། དང་པོའི་མཚན་ཉིད། དེ་སྒྲུབ་ཀྱི་མི་སྣང་བ་མ་དམིགས་པའི་རྟགས་ཡང་དག་ཀྱང་ཡིན། མ་ཡིན་དགག་དང་སྒྲུབ་པ་གང་རུང་ཡང་ཡིན་པའི་གཞི་མཐུན་པ། གཉིས་པའི་མཚན་ཉིད།

			དང་པོ་ལ་དབྱེ་ན། མི་སྣང་བའི་རྒྱུ། ཁྱབ་བྱེད། རང་བཞིན་མ་དམིགས་པའི་རྟགས་ཡང་དག་གསུམ། མཚན་གཞི་རིམ་པ་ལྟར། མདུན་གྱི་གཞི་འདིར་ཆོས་ཅན། ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་ངེས་པའི་དཔྱད་ཤེས་དོན་མཐུན་མེད་དེ། ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་དམིགས་བྱེད་ཀྱི་ཚད་མ་མེད་པའི་ཕྱིར། ཞེས་བཀོད་པའི་ཚེ། ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་དམིགས་བྱེད་ཀྱི་ཚད་མ་མེད་པ་དེ། མདུན་གྱི་གཞི་འདིར་ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་ངེས་པའི་དཔྱད་ཤེས་དོན་མཐུན་མེད་པར་སྒྲུབ་པའི་དང་པོ་ཡིན། ཤ་ཟ་ཡོད་པ་ལ་བསྐལ་དོན་དུ་སོང་བའི་གང་ཟག་གིས་ཤ་ཟ་ཡོད་པ་ཚད་མས་མ་དམིགས་པ་དེ། མདུན་གྱི་གཞི་འདིར་ཤ་ཟ་བསྐལ་དོན་དུ་སོང་བའི་གང་ཟག་གིས་ཤ་ཟ་ཡོད་ཅེས་དམ་བཅའ་མི་རིགས་པར་སྒྲུབ་པའི་གཉིས་པ་ཡིན། ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་ངེས་བྱེད་ཀྱི་དཔྱད་ཤེས་དོན་མཐུན་ཚད་མས་མ་དམིགས་པ་དེ། མདུན་གྱི་གཞི་འདིར་དེ་འདྲའི་གང་ཟག་གི་རྒྱུད་ལ་ཤ་ཟ་ངེས་བྱེད་ཀྱི་དཔྱད་ཤེས་དོན་མཐུན་མེད་པར་སྒྲུབ་པའི་གསུམ་པ་ཡིན། དགོས་པ་ནི། མདུན་གྱི་གཞི་འདིར་ལྷའི་བར་སྲིད་དང༌། ཤ་ཟ་ཡོད་མེད་ཐེ་ཚོམ་ཟ་བའི་སྒོ་ནས་བསྐལ་དོན་དུ་སོང་བའི་གང་ཟག་གིས་གཞི་འདིར་དེ་གཉིས་ཡོད་ཅེས་སམ་མེད་ཅེས་ཐག་གཅོད་དུ་མི་རུང་བ་དཔེར་མཛད་ནས། དོན་ལ་གང་ཟག་གང་དང་གང་གི་སྐྱོན་ཡོན་རང་གི་ཚད་མས་མ་ངེས་བཞིན་དུ་སྒྲོ་སྐུར་68བྱར་མི་རུང་བར་ཤེས་པའི་ཆེད་དུའོ། །

			དེ་སྒྲུབ་ཀྱི་དགག་བྱའི་ཆོས་སུ་བཏགས་པའི་དོན་ཡིན་ན། དེ་སྒྲུབ་ཀྱི་དགག་བྱའི་ཆོས་ཡིན་པས་མ་ཁྱབ་སྟེ། མདུན་གྱི་གཞི་འདིར་ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་ངེས་བྱེད་ཀྱི་དཔྱད་ཤེས་དོན་མཐུན་ཡོད་པ་དེ་དེ་འདྲའི་དཔྱད་ཤེས་དོན་མཐུན་མེད་པར་སྒྲུབ་པའི་དགག་བྱའི་ཆོས་སུ་བཏགས་པའི་དོན་དང་དེའི་དགག་བྱའི་ཆོས་གཉིས་ཀ་ཡིན་གྱི། ཤ་ཟ་དང་དེ་ངེས་པའི་དཔྱད་ཤེས་དོན་མཐུན་གཉིས་རེ་རེ་ནས་དེ་སྒྲུབ་ཀྱི་དགག་བྱའི་ཆོས་སུ་བཏགས་པའི་དོན་ཡིན་ཀྱང་དེའི་དགག་བྱའི་ཆོས་མ་ཡིན་པའི་ཕྱིར། དང་པོ་སླ། ཕྱི་མ་མ་གྲུབ་ན། ཤ་ཟ་དང་དེ་ངེས་པའི་དཔྱད་ཤེས་དོན་མཐུན་གཉིས་རེ་རེ་ནས་དེ་སྒྲུབ་ཀྱི་དགག་བྱའི་ཆོས་སུ་བཏགས་པའི་དོན་ཡིན་ཏེ། དེ་སྒྲུབ་ཀྱི་ཕྱི་རྒོལ་ཡང་དག་དེས་མདུན་གྱི་གཞི་འདིར་ཤ་ཟ་ཡོད་མེད་ཐེ་ཚོམ་ཟ་བའི་ཕྱིར་དང༌། དེས་དེ་འདྲ་བའི་དཔྱད་ཤེས་དོན་མཐུན་ཡོད་མེད་ཐེ་ཚོམ་ཟ་བའི་ཕྱིར། དེ་གཉིས་རེ་རེ་ནས་དེ་སྒྲུབ་ཀྱི་དགག་བྱའི་ཆོས་མ་ཡིན་ཏེ། སྤྱིར་ཤ་ཟ་ཡོད་པའི་ཕྱིར་དང༌། དུ་བ་དེ་མཚན་མོའི་རྒྱ་མཚོར་དུ་བ་མེད་པར་སྒྲུབ་པའི་དགག་བྱའི་ཆོས་མ་ཡིན་པའི་ཕྱིར། ཡོད་པ་དེ། མདུན་གྱི་གཞི་འདིར་ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་ངེས་བྱེད་ཀྱི་དཔྱད་ཤེས་དོན་མཐུན་མེད་པར་སྒྲུབ་པའི་མི་སྣང་བའི་འགལ་ཟླ་དམིགས་པའི་རྟགས་ཡང་དག་ཡིན་ནོ། །

			སྤྱིར་བློ་ལ་ལྟོས་པའི་བསྐལ་དོན་ལ་གསུམ་ཡོད་དེ། ཡུལ་དང་དུས་དང་ངོ་བོའི་བསྐལ་དོན་གསུམ་ཡོད་པའི་ཕྱིར། དང་པོ་ནི། རང་དང་ཕྱོགས་ཐག་ཤིན་ཏུ་རིང་བ་ན་ཡོད་པའི་སྣོད་བཅུད་ཀྱི་ཁྱད་པར་ལྟ་བུ། གཉིས་པ་ནི། བསྐལ་པ་འདས་ཟིན་པ་དང་འབྱུང་བའི་དུས་ན་ཇི་འདྲ་བྱུང་བ་དང་འབྱུང་བའི་ཁྱད་པར་ལྟ་བུ་སྟེ། དེ་རྣམས་ནི་སྤྱིར་བསྐལ་དོན་མིན་ཡང་རང་གི་བློ་ལ་ལྟོས་པའི་བསྐལ་དོན་ནོ། །གསུམ་པ་ནི། རང་དང་ཉེ་བ་ན་ཡོད་ཀྱང་ངོ་བོ་ཕྲ་བའི་དབང་གིས་བསྐལ་དོན་དུ་སོང་བ་མདུན་གྱི་ཤ་ཟ་ལྟ་བུ་དང༌། ལྷ་མིའི་བར་སྲིད་པ་རྣམས་དང་དེའི་ཕུང་པོ་ལྟ་བུའོ། །





སྣང་རུང་མ་དམིགས་པའི་རྟགས་ཡང་དག་ལ།


			མཚན་ཉིད་དབྱེ་བ་གཉིས། དང་པོ་ནི། དེ་སྒྲུབ་ཀྱི་མ་དམིགས་པའི་རྟགས་ཡང་དག་ཀྱང་ཡིན། དེ་སྒྲུབ་པ་ལ་ཕྱོགས་ཆོས་ཅན་དུ་སོང་བའི་གང་ཟག་ལ་དེ་སྒྲུབ་ཀྱི་དགག་བྱའི་ཆོས་སུ་བརྟགས་པའི་དོན་བསྐལ་དོན་མིན་པ་ཡང་ཡིན་པའི་གཞི་མཐུན་པ། དེའི་མཚན་ཉིད། དེ་ལ་དབྱེ་ན། སྣང་རུང་གི་འབྲེལ་ཟླ་མ་དམིགས་པའི་རྟགས་ཡང་དག་དང༌། སྣང་རུང་གི་འགལ་ཟླ་དམིགས་པའི་རྟགས་ཡང་དག་གཉིས།

			མཚན་ཉིད་རིམ་བཞིན། དེ་སྒྲུབ་ཀྱི་སྣང་རུང་མ་དམིགས་པའི་རྟགས་ཡང་དག་ཀྱང་ཡིན། མེད་དགག་ཀྱང་ཡིན་པའི་གཞི་མཐུན་པ། དང་པོའི་མཚན་ཉིད། དེ་སྒྲུབ་ཀྱི་སྣང་རུང་མ་དམིགས་པའི་རྟགས་ཡང་དག་ཀྱང་ཡིན། མ་ཡིན་དགག་དང་སྒྲུབ་པ་གང་རུང་ཡང་ཡིན་པའི་གཞི་མཐུན་པ། གཉིས་པའི་མཚན་ཉིད། དང་པོ་ལ་དབྱེ་ན། སྣང་རུང་གི་རྒྱུ། ཁྱབ་བྱེད། རང་བཞིན། དངོས་འབྲས་མ་དམིགས་པའི་རྟགས་ཡང་དག་དང་བཞི། མཚན་ཉིད་རིམ་པ་ལྟར། སྣང་རུང་གི་རྒྱུ་མ་དམིགས་པའི་ཚུལ་གསུམ་ཡིན་པ། དང་པོའི་མཚན་ཉིད། དེས་འོག་མ་རྣམས་ལ་རིགས་འགྲེ།

			མཚན་གཞི་རིམ་པ་ལྟར། མེ་མེད་པ་དེ་མཚན་མོའི་རྒྱ་མཚོར་དུ་བ་མེད་པར་སྒྲུབ་པའི་དང་པོ་དང༌། ཤིང་མེད་པ་དེ། ཤིང་ཚད་མས་མ་དམིགས་པའི་བྲག་རྫོང་དུ་ཤ་པ་མེད་པར་སྒྲུབ་པའི་གཉིས་པ་ཡིན། བུམ་པ་ཚད་མས་མ་དམིགས་པ་དེ། བུམ་པ་ཚད་མས་མ་དམིགས་པའི་ས་ཕྱོགས་སུ་བུམ་པ་མེད་པར་སྒྲུབ་པའི་གསུམ་པ་དང༌། དངོས་འབྲས་དུ་བ་མེད་པ་དེ། དུ་བས་དབེན་པའི་རྩིག་སྐོར་དུ་དུ་བའི་དངོས་རྒྱུ་མེད་པར་སྒྲུབ་པའི་བཞི་པ་ཡིན་ནོ། །

			ཁ་ཅིག་གིས། མེ་མེད་དང་པོ་དང༌། ཤིང་མེད་གཉིས་པ་ཡིན་ཟེར་ན། རི་བོང་རྭ་ཆོས་ཅན། དུ་བ་མེད་པར་ཐལ། མེ་མེད་ཡིན་པའི་ཕྱིར། ཡང་རི་བོང་རྭ་ཆོས་ཅན། ཤ་པ་མེད་པར་ཐལ། ཤིང་མེད་ཡིན་པའི་ཕྱིར། ཁྱབ་པ་ཁས། རྟགས་གཉིས་ཀ་གྲུབ་སྟེ། གཞི་མ་གྲུབ་པའི་ཕྱིར། འདོད་མི་ནུས་ཏེ། དུ་བ་མེའི་དངོས་འབྲས་དང༌། ཤ་པ་ཤིང་གི་ཁྱབ་བྱ་ཡིན་པའི་ཕྱིར།

			སྣང་རུང་གི་འགལ་ཟླ་དམིགས་པའི་རྟགས་ཡང་དག་ལ་དབྱེ་ན། ལྷན་ཅིག་མི་གནས་འགལ་ལ་བརྟེན་པའི་སྣང་རུང་འགལ་དམིགས་ཀྱི་རྟགས་ཡང་དག་དང༌། ཕན་ཚུན་སྤངས་འགལ་ལ་བརྟེན་པའི་སྣང་རུང་འགལ་དམིགས་ཀྱི་རྟགས་ཡང་དག་གཉིས། དང་པོ་ལ། མཚན་ཉིད་དང༌། དབྱེ་བ་གཉིས་ལས། དང་པོ་ནི། མེ་སྟོབས་ཆེན་པོས་ཁྱབ་པར་ནོན་པའི་ཤར་གྱི་དངོས་པོའི་སྟེང་དུ་གྲང་རེག་རྒྱུན་ཆགས་མེད་པར་སྒྲུབ་པའི་སྣང་རུང་འགལ་དམིགས་ཀྱི་རྟགས་ཡང་དག་ཀྱང་ཡིན། གྲང་རེག་རྒྱུན་ཆགས་དང་ལྷན་ཅིག་མི་གནས་འགལ་ཡང་ཡིན་པའི་གཞི་མཐུན་པ་དེ། མེ་སྟོབས་ཆེན་པོའི་ཁྱབ་པར་ནོན་པའི་ཤར་གྱི་དངོས་པོའི་སྟེང་དུ་གྲང་རེག་རྒྱུན་ཆགས་མེད་པར་སྒྲུབ་པའི་ལྷན་ཅིག་མི་གནས་འགལ་ལ་བརྟེན་པའི་སྣང་རུང་འགལ་དམིགས་ཀྱི་རྟགས་ཡང་དག་གི་མཚན་ཉིད། དེ་ལ་དབྱེ་ན། རང་བཞིན་དང་འགལ་བའི་རང་བཞིན་དམིགས་པའི་རྟགས་ཡང་དག །རྒྱུ་དང་འགལ་བའི་རང་བཞིན་དམིགས་པའི་རྟགས་ཡང་དག །ཁྱབ་བྱེད་དང་འགལ་བའི་རང་བཞིན་དམིགས་པའི་རྟགས་ཡང་དག །རང་བཞིན་དང་འགལ་བའི་འབྲས་བུ་དམིགས་པའི་རྟགས་ཡང་དག །རྒྱུ་དང་འགལ་བའི་འབྲས་བུ་དམིགས་པའི་རྟགས་ཡང་དག་དང་ལྔ།

			མཚན་གཞི་རིམ་པ་ལྟར། མེ་སྟོབས་ཆེན་པོས་ཁྱབ་པར་ནོན་པའི་དངོས་པོ་དེ། མེ་སྟོབས་ཆེན་པོས་ཁྱབ་པར་ནོན་པའི་ཤར་གྱི་དངོས་པོའི་སྟེང་དུ་གྲང་རེག་རྒྱུན་ཆགས་མེད་པར་སྒྲུབ་པའི་དང་པོ་དང༌། མེ་སྟོབས་ཆེན་པོས་ཁྱབ་པར་ནོན་པའི་དངོས་པོ་དེ། མེ་སྟོབས་ཆེན་པོས་ཁྱབ་པར་ནོན་པའི་ཤར་གྱི་དངོས་པོའི་སྟེང་དུ་གྲང་འབྲས་སྤུ་ལོང་བྱེད་རྒྱུན་ཆགས་མེད་པར་སྒྲུབ་པའི་གཉིས་པ་དང༌། མེ་སྟོབས་ཆེན་པོས་ཁྱབ་པར་ནོན་པའི་དངོས་པོ་དེ། མེ་སྟོབས་ཆེན་པོས་ཁྱབ་པར་ནོན་པའི་ཤར་གྱི་དངོས་པོའི་སྟེང་དུ་ཁ་བའི་རེག་པ་རྒྱུན་ཆགས་མེད་པར་སྒྲུབ་པའི་གསུམ་པ་དང༌། དུ་བ་དྲག་ཏུ་ཕྱུར་བས་ཁྱབ་པར་ནོན་པའི་དངོས་པོ་དེ། དུ་བ་དྲག་ཕྱུར་བས་ཁྱབ་པར་ནོན་པའི་ཤར་གྱི་དངོས་པོའི་སྟེང་དུ་གྲང་རེག་རྒྱུན་ཆགས་མེད་པར་སྒྲུབ་པའི་བཞི་པ་དང༌། དུ་བ་དྲག་ཕྱུར་བས་ཁྱབ་པར་ནོན་པའི་དངོས་པོ་དེ། དུ་བ་དྲག་ཕྱུར་བས་ཁྱབ་པར་ནོན་པའི་ཤར་གྱི་དངོས་པོའི་སྟེང་དུ་གྲང་འབྲས་སྤུ་ལོང་བྱེད་རྒྱུན་ཆགས་མེད་པར་སྒྲུབ་པའི་ལྔ་པའི་མཚན་གཞི་ཡིན། དེ་དག་ནི་བེམ་པོར་གྱུར་པའི་ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་རྟགས་ཡང་དག་ཡིན་ལ། ཤེས་པར་གྱུར་པའི་ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་རྟགས་ཡང་དག་ནི། དཔེར་ན། གང་ཟག་གི་བདག་འཛིན་གྱི་དངོས་གཉེན་དུ་གྱུར་པའི་ཉན་ཐོས་ཀྱི་སྒོམ་ལམ་བར་ཆད་མེད་ལམ་ཆོས་ཅན། གང་ཟག་གི་བདག་འཛིན་དང་གནོད་མེད་དུ་ལྷན་ཅིག་ཏུ་མི་གནས་ཏེ། གང་ཟག་གི་བདག་འཛིན་གྱི་དངོས་གཉེན་ཡིན་པའི་ཕྱིར། ཞེས་བཀོད་པ་ལྟ་བུའོ། །

			ལྡན་མིན་འདུ་བྱེད་དུ་གྱུར་པའི་ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་རྟགས་ཡང་དག་ནི། ཤར་ཕྱོགས་ཀྱི་བྱ་རོག་ཆོས་ཅན། འུག་པ་དང་གནོད་མེད་དུ་ལྷན་ཅིག་ཏུ་མི་གནས་ཏེ། བྱ་རོག་ཡིན་པའི་ཕྱིར། ཞེས་བཀོད་པའི་ཚེ་ན་དེ་ལྟ་བུའོ། །སྒྲ་རྟག་པ་མ་ཡིན་པར་སྒྲུབ་པའི་འགལ་དམིགས་ཀྱི་རྟགས་ཡང་དག་ཀྱང་ཡིན། རྟག་པ་དང་ལྷན་ཅིག་མི་གནས་འགལ་མ་ཡིན་པ་ཡང་ཡིན་པའི་གཞི་མཐུན་པ་དེ། སྒྲ་རྟག་པ་མ་ཡིན་པར་སྒྲུབ་པའི་ཕན་ཚུན་སྤང་འགལ་ལ་བརྟེན་པའི་སྣང་རུང་འགལ་དམིགས་ཀྱི་རྟགས་ཡང་དག་གི་མཚན་ཉིད། བྱས་པ་དེ། དེའི་མཚན་གཞི་ཡིན།

			མདུན་གྱི་གོང་བུ་རྭ་ཅན་རྟ་མ་ཡིན་པར་སྒྲུབ་པའི་འགལ་དམིགས་ཀྱི་རྟགས་ཡང་དག་ཀྱང་ཡིན། རྟ་དང་ལྷན་ཅིག་མི་གནས་འགལ་མ་ཡིན་པ་ཡང་ཡིན་པའི་གཞི་མཐུན་པ་དེ། མདུན་གྱི་གོང་བུ་རྭ་ཅན་རྟ་མ་ཡིན་པར་སྒྲུབ་པའི་ཕན་ཚུན་སྤང་འགལ་ལ་བརྟེན་པའི་འགལ་དམིགས་ཀྱི་རྟགས་ཡང་དག་གི་མཚན་ཉིད། རྭ་ཅན་དེ་དེའི་མཚན་གཞི་ཡིན།

			དེ་ལ་དབྱེ་ན། ལྟོས་པས་ངེས་པ་འགོག་པའི་རྟགས་ཡང་དག་དང༌། ངེས་པས་ལྟོས་པ་འགོག་པའི་རྟགས་ཡང་དག་གཉིས། མཚན་གཞི་རིམ་པ་ལྟར། གོས་དཀར་པོ་ཆོས་ཅན། རང་གྲུབ་ཙམ་ནས་ཚོན་ཅན་དུ་མ་ངེས་ཏེ། རང་ཉིད་ཚོན་ཅན་དུ་འགྱུར་བ་རང་ལས་ཕྱིས་འབྱུང་གི་རྒྱུ་ལ་ལྟོས་དགོས་པའི་ཕྱིར། ཞེས་བརྗོད་པའི་ཚེ་ན་དེ་དེ་སྒྲུབ་ཀྱི་ལྟོས་པས་ངེས་པ་འགོག་པའི་རྟགས་ཡང་དག་ཡིན། བྱས་པ་ཆོས་ཅན། རང་ཉིད་འཇིག་པ་རང་ལས་ཕྱིས་འབྱུང་གི་རྒྱུ་རྐྱེན་གཞན་ལ་མི་ལྟོས་ཏེ། རང་གྲུབ་ཙམ་ནས་འཇིག་ངེས་ཡིན་པའི་ཕྱིར། ཞེས་བརྗོད་པའི་ཚེ་ན། དེ་དེ་སྒྲུབ་ཀྱི་ངེས་པས་ལྟོས་པ་འགོག་པའི་རྟགས་ཡང་དག་ཡིན། རིགས་པ་འདི་ལ་བརྟེན་ནས་ཁ་ཅིག་མི་རྟག་པ་དེ་སྒྲ་བྱས་པར་སྒྲུབ་པའི་རྟགས་ཡང་དག་མ་ཡིན་པར་ཐལ། བྱས་པ་དེ་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པའི་ཕྱིར། ཟེར་བ་ཡང་ཁེགས་ཏེ། ཤེས་བྱ་ཆོས་ཅན། རང་གྲུབ་ཙམ་ནས་འཇིག་ངེས་དེ། བྱས་པ་རང་ཉིད་འཇིག་པ་རང་ལས་ཕྱིས་འབྱུང་གི་རྒྱུ་དོན་གཞན་ལ་མི་ལྟོས་པར་སྒྲུབ་པའི་རྟགས་ཡང་དག་མ་ཡིན་པར་ཐལ། རང་ཉིད་འཇིག་པ་རང་ལས་ཕྱིས་འབྱུང་གི་རྒྱུ་དོན་གཞན་ལ་མི་ལྟོས་པའི་དངོས་པོ་དེ། བྱས་པར་རང་གྲུབ་ཙམ་ནས་འཇིག་ངེས་སུ་སྒྲུབ་པའི་རྟགས་ཡང་དག་ཡིན་པའི་ཕྱིར། བྱས་པ་ལ་ཁོ་ན་རེ། རྭ་ཅན་ཆོས་ཅན། མདུན་གྱི་གོང་བུ་རྭ་ཅན་རྟ་མ་ཡིན་པར་སྒྲུབ་པའི་ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་རྟགས་ཡང་དག་ཡིན་པར་ཐལ། དེ་སྒྲུབ་ཀྱི་འགལ་དམིགས་ཀྱི་རྟགས་ཡང་དག་གང་ཞིག །རྟ་དང་རྫས་ཐ་དད་ཡིན་པའི་ཕྱིར་ཟེར་ན་མ་ཁྱབ། འོ་ན། ཁྱོད་རང་ལ། ཤེས་བྱ་ཆོས་ཅན། རྫས་ཐ་དད་ཡིན་ན་ལྷན་ཅིག་མི་གནས་འགལ་ཡིན་དགོས་པར་ཐལ། འདོད་པའི་ཕྱིར། འདོད་ན། མེ་དང་དུ་བ་གཉིས་ཆོས་ཅན། དེར་ཐལ། དེའི་ཕྱིར། འདོད་ན། དེ་གཉིས་ཆོས་ཅན། གནོད་བྱ་གནོད་བྱེད་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ཕན་འདོགས་བྱ་འདོགས་བྱེད་ཡིན་པའི་ཕྱིར་ཏེ། རྒྱུ་འབྲས་ཡིན་པའི་ཕྱིར།

			མཚན་གཞིའི་སྟེང་དུ་མཚན་ཉིད་ངེས་བྱེད་ཀྱི་ཚད་མ་བཤད་པ་ལ། ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་དམིགས་བྱེད་ཀྱི་ཚད་མ་མེད་པ་ཆོས་ཅན། མདུན་གྱི་གཞི་འདིར་ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་ངེས་པའི་དཔྱད་ཤེས་དོན་མཐུན་མེད་པར་སྒྲུབ་པའི་མ་དམིགས་པའི་རྟགས་ཡང་དག་ཡིན་ཏེ། དེ་དེ་སྒྲུབ་ཀྱི་རྟགས་ཡང་དག་གང་ཞིག །མདུན་གྱི་གཞི་འདིར་ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ། ཤ་ཟ་ངེས་པའི་དཔྱད་ཤེས་དོན་མཐུན་མེད་པ་དགག་པ་ཡིན་པའི་ཕྱིར། ཡང་དེ་ཆོས་ཅན། དེ་སྒྲུབ་ཀྱི་མི་སྣང་བ་མ་དམིགས་པའི་རྟགས་ཡང་དག་ཡིན་ཏེ། དེ་སྒྲུབ་ཀྱི་མ་དམིགས་པའི་རྟགས་ཡང་དག་གང་ཞིག །ཁྱོད་དེ་སྒྲུབ་པ་ལ་ཕྱོགས་ཆོས་ཅན་དུ་སོང་བའི་གང་ཟག་ལ་ཤ་ཟ་བསྐལ་དོན་ཡིན་པའི་ཕྱིར། ཕྱི་མ་མ་གྲུབ་ན། མདུན་གྱི་གཞི་འདིར་ཤ་ཟ་བསྐལ་དོན་དུ་སོང་བའི་གང་ཟག་ཆོས་ཅན། ཁྱོད་ལ་ཤ་ཟ་བསྐལ་དོན་ཡིན་པར་ཐལ། ཁྱོད་ཆོས་ཅན་དེ་ཡིན་པའི་ཕྱིར།

			གཞན་ཡང་། ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་དམིགས་བྱེད་ཀྱི་ཚད་མ་མེད་པ་ཆོས་ཅན། མདུན་གྱི་གཞི་འདིར་ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་ངེས་པའི་དཔྱད་ཤེས་དོན་མཐུན་མེད་པར་སྒྲུབ་པའི་མི་སྣང་བའི་འབྲེལ་ཟླ་མ་དམིགས་པའི་རྟགས་ཡང་དག་ཡིན་ཏེ། དེ་སྒྲུབ་ཀྱི་མི་སྣང་བ་མ་དམིགས་པའི་རྟགས་ཡང་དག་གང་ཞིག །དེ་མེད་དགག་ཡིན་པའི་ཕྱིར། ཤེས་བྱ་ཆོས་ཅན། ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་དམིགས་བྱེད་ཀྱི་ཚད་མ་མེད་པ་དེ། མདུན་གྱི་གཞི་འདིར་ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་ངེས་པའི་དཔྱད་ཤེས་དོན་མཐུན་མེད་པར་སྒྲུབ་པའི་མི་སྣང་བའི་འབྲེལ་ཟླའི་རྒྱུ་མ་དམིགས་པའི་རྟགས་ཡང་དག་ཡིན་ཏེ། དེ་དེ་སྒྲུབ་ཀྱི་མི་སྣང་བའི་འབྲེལ་ཟླ་མ་དམིགས་པའི་རྟགས་ཡང་དག་གང་ཞིག །ཤ་ཟ་དམིགས་བྱེད་ཀྱི་ཚད་མ་དེ། ཤ་ཟ་ངེས་པའི་དཔྱད་ཤེས་དོན་མཐུན་གྱི་རྒྱུ་ཡིན་པའི་ཕྱིར། དེས་ཕྱི་མ་གཉིས་ལ་རིགས་འགྲེའོ། །

			ཡོད་པ་ཆོས་ཅན། མདུན་གྱི་གཞི་འདིར་ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་ངེས་པའི་དཔྱད་ཤེས་དོན་མཐུན་མེད་པར་སྒྲུབ་པའི་འགལ་ཟླ་དམིགས་པའི་རྟགས་ཡང་དག་ཡིན་པར་ཐལ། དེ་དེ་སྒྲུབ་ཀྱི་མ་དམིགས་པའི་རྟགས་ཡང་དག་གང་ཞིག །མ་ཡིན་དགག་དང་སྒྲུབ་པ་གང་རུང་ཡིན་པའི་ཕྱིར་ཏེ། སྒྲུབ་པ་ཡིན་པའི་ཕྱིར།

			བྱས་པ་ཆོས་ཅན། སྒྲ་རྟག་པ་མ་ཡིན་པར་སྒྲུབ་པའི་སྣང་རུང་མ་དམིགས་པའི་རྟགས་ཡང་དག་ཡིན་པར་ཐལ། དེ་སྒྲུབ་ཀྱི་མ་དམིགས་པའི་རྟགས་ཡང་དག་གང་ཞིག །ཁྱོད་དེ་སྒྲུབ་པ་ལ་ཕྱོགས་ཆོས་ཅན་དུ་སོང་བའི་གང་ཟག་ལ་རྟག་པ་བསྐལ་དོན་མ་ཡིན་པའི་ཕྱིར། དང་པོ་སླ། ཕྱི་མ་མ་གྲུབ་ན། བྱས་པ་སྒྲ་རྟག་པ་མ་ཡིན་པར་སྒྲུབ་པ་ལ་ཕྱོགས་ཆོས་ཅན་དུ་སོང་བའི་གང་ཟག་ཆོས་ཅན། ཁྱོད་ལ་རྟག་པ་བསྐལ་དོན་མ་ཡིན་པར་ཐལ། ཁྱོད་ཆོས་ཅན་དེ་ཡིན་པའི་ཕྱིར། མེ་མེད་པ་ཆོས་ཅན། མཚན་མོའི་རྒྱ་མཚོར་དུ་བ་མེད་པར་སྒྲུབ་པའི་སྣང་རུང་གི་འབྲེལ་ཟླ་མ་དམིགས་པའི་རྟགས་ཡང་དག་ཡིན་ཏེ། དེ་སྒྲུབ་ཀྱི་སྣང་རུང་མ་དམིགས་པའི་རྟགས་ཡང་དག་གང་ཞིག །མེད་དགག་ཡིན་པའི་ཕྱིར། ཤེས་བྱ་ཆོས་ཅན། མེ་མེད་པ་དེ་མཚན་མོའི་རྒྱ་མཚོར་དུ་བ་མེད་པར་སྒྲུབ་པའི་སྣང་རུང་གི་རྒྱུ་མ་དམིགས་པའི་རྟགས་ཡང་དག་ཡིན་ཏེ། དེ་དེ་སྒྲུབ་ཀྱི་སྣང་རུང་མ་དམིགས་པའི་རྟགས་ཡང་དག་གང་ཞིག །མེ་དུ་བའི་རྒྱུ་ཡིན་པའི་ཕྱིར། དེས་གཞན་རྣམས་ལ་རིགས་འགྲེའོ།

			ཡང་བྱས་པ་ཆོས་ཅན། སྒྲ་རྟག་པ་མ་ཡིན་པར་སྒྲུབ་པའི་སྣང་རུང་གི་འགལ་ཟླ་དམིགས་པའི་རྟགས་ཡང་དག་ཡིན་པར་ཐལ། དེ་སྒྲུབ་ཀྱི་སྣང་རུང་མ་དམིགས་པའི་རྟགས་ཡང་དག་གང་ཞིག །མ་ཡིན་དགག་དང་སྒྲུབ་པ་གང་རུང་ཡིན་པའི་ཕྱིར་ཏེ། སྒྲུབ་པ་ཡིན་པའི་ཕྱིར། ཤེས་བྱ་ཆོས་ཅན། མེ་སྟོབས་ཆེན་པོས་ཁྱབ་པར་ནོན་པའི་དངོས་པོ་དེ། མེ་སྟོབས་ཆེན་པོས་ཁྱབ་པར་ནོན་པའི་ཤར་གྱི་དངོས་པོའི་སྟེང་དུ་གྲང་རེག་རྒྱུན་ཆགས་མེད་པར་སྒྲུབ་པའི་ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་རྟགས་ཡང་དག་ཡིན་པར་ཐལ། དེ་སྒྲུབ་ཀྱི་འགལ་དམིགས་ཀྱི་རྟགས་ཡང་དག་གང་ཞིག །མེ་སྟོབས་ཆེན་པོས་ཁྱབ་པར་ནོན་པའི་དངོས་པོ་དེ་གྲང་རེག་རྒྱུན་ཆགས་དང་ལྷན་ཅིག་མི་གནས་འགལ་ཡིན་པའི་ཕྱིར། བྱས་པ་ཆོས་ཅན། ཁྱོད་སྒྲ་རྟག་པ་མ་ཡིན་པར་སྒྲུབ་པའི་ཕན་ཚུན་སྤང་འགལ་ལ་བརྟེན་པའི་འགལ་དམིགས་ཀྱི་རྟགས་ཡང་དག་ཡིན་པར་ཐལ། ཁྱོད་དེ་སྒྲུབ་ཀྱི་འགལ་དམིགས་ཀྱི་རྟགས་ཡང་དག་གང་ཞིག །ཁྱོད་རྟག་པ་དང་ལྷན་ཅིག་མི་གནས་འགལ་མ་ཡིན་པའི་ཕྱིར་ཏེ། ཁྱོད་རྟག་པ་དང་རྫས་ཐ་དད་མ་ཡིན་པའི་ཕྱིར།

			རྟགས་ཆོས་དོན་གསུམ་ངོས་བཟུང་བ་ལ། དམ་བཅའ་བཞག་པ་དང༌། སྒྲུབ་བྱེད་འགོད་པ་གཉིས། དང་པོ་ནི། མེ་མེད་པ་དེ། མེ་མེད་པའི་རྟགས་ཀྱིས་མཚན་མོའི་རྒྱ་མཚོར་དུ་བ་མེད་པར་སྒྲུབ་པའི་གཏན་ཚིགས་ཡིན། མེ་མེད་དེ་དེའི་རྟགས་ཀྱིས་དེ་སྒྲུབ་ཀྱི་གཏན་ཚིག་མ་ཡིན། དུ་བ་མེད་པ་དེ། མེ་མེད་པའི་རྟགས་ཀྱིས་དེ་སྒྲུབ་ཀྱི་སྒྲུབ་བྱའི་ཆོས་དང༌། དེ་སྒྲུབ་ཀྱི་དངོས་ཀྱི་སྒྲུབ་བྱའི་ཆོས་སུ་བཟུང་བྱ་གཉིས་ཀ་ཡིན། དུ་མེད་དེ་དེ་གཉིས་ཀ་མ་ཡིན། དེས་ཤིང་མེད་སོགས་ལ་རིགས་འདྲའོ། །བུམ་པ་ཚད་མས་མ་དམིགས་པ་དེ། བུམ་པ་ཚད་མས་མ་དམིགས་པའི་ས་ཕྱོགས་སུ་བུམ་པ་མེད་པར་སྒྲུབ་པའི་གཏན་ཚིགས་ཡིན། བུམ་པ་མེད་པ་དེ། བུམ་པ་ཚད་མས་མ་དམིགས་པའི་རྟགས་ཀྱིས་དེ་སྒྲུབ་ཀྱི་དངོས་ཀྱི་སྒྲུབ་བྱའི་ཆོས་དང༌། དེ་སྒྲུབ་ཀྱི་དངོས་ཀྱི་སྒྲུབ་བྱའི་ཆོས་སུ་བཟུང་བྱ་གཉིས་ཀ་ཡིན། དེས་གཞན་རྣམས་ལ་རིགས་འགྲེའོ། །ཤ་ཟ་དེ། མདུན་གྱི་གཞི་འདིར་ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་ངེས་པའི་དཔྱད་ཤེས་དོན་མཐུན་མེད་པར་སྒྲུབ་པའི་དགག་བྱའི་ཆོས་སུ་བཏགས་པའི་དོན་ཡིན་ཀྱང༌། དེ་སྒྲུབ་ཀྱི་དགག་བྱའི་ཆོས་མ་ཡིན། ཤ་ཟ་བསྐལ་དོན་དུ་སོང་བའི་གང་ཟག་གི་རྒྱུད་ལ་ཤ་ཟ་ངེས་པའི་དཔྱད་ཤེས་དོན་མཐུན་ཡོད་པ་དེ། དེ་སྒྲུབ་ཀྱི་དགག་བྱའི་ཆོས་དང༌། དེ་སྒྲུབ་ཀྱི་དགག་བྱའི་ཆོས་སུ་བཏགས་པའི་དོན་གཉིས་ཀ་ཡིན། དུ་བ་དེ་མཚན་མོའི་རྒྱ་མཚོར་དུ་བ་མེད་པར་སྒྲུབ་པའི་དགག་བྱའི་ཆོས་སུ་བཏགས་པའི་དོན་ཡིན་ཀྱང༌། དེ་སྒྲུབ་ཀྱི་དགག་བྱའི་ཆོས་མ་ཡིན། དེར་དུ་བ་ཡོད་པ་དེ། མཚན་མོའི་རྒྱ་མཚོར་དུ་བ་མེད་པར་སྒྲུབ་པའི་དགག་བྱའི་ཆོས་སུ་བཏགས་པའི་དོན་དང༌། དེ་སྒྲུབ་ཀྱི་དགག་བྱའི་ཆོས་གཉིས་ཀ་ཡིན། རྟག་པ་དེ། སྒྲ་རྟག་པ་མ་ཡིན་པར་སྒྲུབ་པའི་དགག་བྱའི་ཆོས་སུ་བཏགས་པའི་དོན་ཡིན་ཀྱང༌། དེ་སྒྲུབ་ཀྱི་དགག་བྱའི་ཆོས་མ་ཡིན་ནོ། །

			གཉིས་པ་རྟགས་ཡང་དག་ལ་བསྒྲུབ་བྱའི་ཆོས་ཀྱི་སྒོ་ནས་དབྱེ་ན། སྒྲུབ་རྟགས་ཡང་དག་དང༌། དགག་རྟགས་ཡང་དག་གཉིས། མཚན་ཉིད་རིམ་པ་ལྟར། ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག །ཁྱོད་ཀྱི་རྟགས་ཀྱིས་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་སུ་བཟུང་བྱ་ཡང་ཡིན། སྒྲུབ་པ་ཡང་ཡིན་པའི་གཞི་མཐུན་སྲིད་པ། ཁྱོད་དེ་སྒྲུབ་ཀྱི་སྒྲུབ་རྟགས་ཡང་དག་གི་མཚན་ཉིད། དེ་ལ་དབྱེ་ན། འབྲས་རྟགས་ཡང་དག་དང༌། རང་བཞིན་གྱི་རྟགས་ཡང་དག་གཉིས་ཡོད། དེ་གཉིས་གང་རུང་ཡིན་ན། སྒྲུབ་རྟགས་ཡང་དག་ཡིན་པས་ཁྱབ། ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག །ཁྱོད་ཀྱི་རྟགས་ཀྱིས་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་སུ་བཟུང་བྱ་ཡང་ཡིན་དགག་པ་ཡང་ཡིན་པའི་གཞི་མཐུན་སྲིད་པ། ཁྱོད་དེ་སྒྲུབ་ཀྱི་དགག་རྟགས་ཡང་དག་ཡིན་པའི་མཚན་ཉིད། དགག་རྟགས་ཡང་དག་དང༌། མ་དམིགས་པའི་རྟགས་ཡང་དག་གཉིས་དོན་གཅིག །དེ་སྒྲུབ་ཀྱི་དགག་རྟགས་ཡང་དག་དང༌། དེ་སྒྲུབ་ཀྱི་སྒྲུབ་རྟགས་ཡང་དག་འགལ་ཡང༌། དགག་རྟགས་ཡང་དག་དང༌། སྒྲུབ་རྟགས་ཡང་དག་མི་འགལ་ཏེ། བྱས་པ་དེ་དེ་གཉིས་ཀ་ཡིན་པའི་ཕྱིར་ཏེ། དེ་སྒྲ་རྟག་པ་མ་ཡིན་པར་སྒྲུབ་པའི་དགག་རྟགས་ཡང་དག་དང༌། སྒྲ་མི་རྟག་པར་སྒྲུབ་པའི་སྒྲུབ་རྟགས་ཡང་དག་གཉིས་ཀ་ཡིན་པའི་ཕྱིར།

			གསུམ་པ་རྟགས་ཡང་དག་ལ་སྒྲུབ་ཚུལ་གྱི་སྒོ་ནས་དབྱེ་ན། དོན་སྒྲུབ་ཀྱི་རྟགས་ཡང་དག །ཐ་སྙད་སྒྲུབ་ཀྱི་རྟགས་ཡང་དག །དོན་འབའ་ཞིག་སྒྲུབ་ཀྱི་རྟགས་ཡང་དག །ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག །དོན་དང་ཐ་སྙད་གཉིས་ཀ་སྒྲུབ་ཀྱི་རྟགས་ཡང་དག་དང་ལྔ་ལས། དེ་རྣམས་སོ་སོའི་མཚན་ཉིད། མཚན་གཞི། སྒྲུབ་བྱེད་ཀྱི་རིགས་པ་དང་གསུམ།

			ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག །ཁྱོད་ཀྱི་རྟགས་ཀྱིས་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་སུ་བཟུང་བྱ་ཡང་ཡིན། མཚན་ཉིད་ཀྱང་ཡིན་པའི་གཞི་མཐུན་སྲིད་པ། ཁྱོད་དེ་སྒྲུབ་ཀྱི་དོན་སྒྲུབ་ཀྱི་རྟགས་ཡང་དག་གི་མཚན་ཉིད། དེ་གང་ཞིག །ཁྱོད་ཀྱི་རྟགས་ཀྱིས་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་སུ་བཟུང་བྱ་ཡང་ཡིན། མཚོན་བྱ་ཡང་ཡིན་པའི་གཞི་མཐུན་སྲིད་པ། ཁྱོད་དེ་སྒྲུབ་ཀྱི་ཐ་སྙད་སྒྲུབ་ཀྱི་རྟགས་ཡང་དག་གི་མཚན་ཉིད། དེ་གང་ཞིག །ཁྱོད་ཀྱི་རྟགས་ཀྱིས་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་སུ་བཟུང་བྱ་ཡང་ཡིན། མཚོན་བྱ་ཡང་ཡིན་པའི་གཞི་མཐུན་མི་སྲིད། མཚན་ཉིད་ཀྱང་ཡིན་པའི་གཞི་མཐུན་སྲིད་པ། ཁྱོད་དེ་སྒྲུབ་ཀྱི་དོན་འབའ་ཞིག་སྒྲུབ་ཀྱི་རྟགས་ཡང་དག་གི་མཚན་ཉིད། དེ་གང་ཞིག །ཁྱོད་ཀྱི་རྟགས་ཀྱིས་དེ་སྒྲུབ་ཀྱི་བསྒྲུབ་བྱའི་ཆོས་སུ་བཟུང་བྱ་ཡང་ཡིན། མཚན་ཉིད་ཀྱང་ཡང་ཡིན་པའི་གཞི་མཐུན་མི་སྲིད། མཚོན་བྱ་ཡང་ཡིན་པའི་གཞི་མཐུན་སྲིད་པ། ཁྱོད་དེ་སྒྲུབ་ཀྱི་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་གི་མཚན་ཉིད། དེ་གང་ཞིག །ཁྱོད་ཀྱི་རྟགས་ཀྱིས་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་སུ་བཟུང་བྱ་ཡང་ཡིན། མཚན་ཉིད་ཀྱང་ཡིན་པའི་གཞི་མཐུན་སྲིད། མཚོན་བྱ་ཡང་ཡིན་པའི་གཞི་མཐུན་སྲིད་པ། ཁྱོད་དེ་སྒྲུབ་ཀྱི་དོན་དང་ཐ་སྙད་གཉིས་ཀ་སྒྲུབ་ཀྱི་རྟགས་ཡང་དག་གི་མཚན་ཉིད། སྐད་ཅིག་མ་དེ་སྒྲ་མི་རྟག་པར་སྒྲུབ་པའི་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་ཡིན་ཀྱང༌། བྱས་པའི་རྟགས་ཀྱི་དེ་སྒྲུབ་ཀྱི་རྟགས་ཡང་དག་མ་ཡིན་ཏེ། དེ་འདྲའི་རྟགས་ཡང་དག་ཡིན་ན། བྱས་པ་དང་གཅིག་ཡིན་དགོས་པའི་ཕྱིར། བྱས་པ་དེ་སྒྲ་སྐད་ཅིག་མར་ཚད་མས་གྲུབ་ཟིན་གྱི་རྒོལ་བ་ཡང་དག་གི་ངོར་སྒྲ་མི་རྟག་པར་སྒྲུབ་པའི་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་ཡིན་ཀྱང༌། སྤྱིར་དེ་སྒྲུབ་ཀྱི་དོན་དང་ཐ་སྙད་གཉིས་ཀ་སྒྲུབ་ཀྱི་རྟགས་ཡང་དག་ཡིན་ཏེ། སྒྲ་སྐད་ཅིག་མར་ཚད་མས་མ་ངེས་པའི་རྒོལ་བའི་ངོར་དོན་དང་ཐ་སྙད་གཉིས་ཀ་སྒྲུབ་ཀྱི་རྟགས་ཡང་དག་ཡིན་པའི་ཕྱིར།





བཞི་པ་རྟགས་ཡང་དག་ལ་བསྒྲུབ་བྱའི་སྒོ་ནས་དབྱེ་ན།


			དངོས་སྟོབས་ཀྱི་རྟགས་ཡང་དག །


			ཡིད་ཆེས་ཀྱི་རྟགས་ཡང་དག །གྲགས་པའི་རྟགས་ཡང་དག་དང་གསུམ། དེ་སྒྲུབ་ཀྱི་རྟགས་ཡང་དག་གང་ཞིག །དེ་སྒྲུབ་ཀྱི་བསྒྲུབ་བྱ་ལ་དངོས་སྟོབས་ཀྱི་རྗེས་དཔག་ཚད་མ་སྐྱེད་བྱེད་དེ། དང་པོའི་མཚན་ཉིད། དེ་གང་ཞིག །དེ་སྒྲུབ་ཀྱི་བསྒྲུབ་བྱ་ལ་ཡིད་ཆེས་ཀྱི་རྗེས་དཔག་ཚད་མ་སྐྱེད་བྱེད་དེ། གཉིས་པའི་མཚན་ཉིད། དེ་གང་ཞིག །དེ་སྒྲུབ་ཀྱི་བསྒྲུབ་བྱ་ལ་གྲགས་པའི་རྗེས་དཔག་ཚད་མ་སྐྱེད་བྱེད་དེ། གསུམ་པའི་མཚན་ཉིད། དང་པོ་ལ། འབྲས་རང་མ་དམིགས་པའི་རྟགས་ཡང་དག་གསུམ་ལས། མཚན་གཞི་རིམ་པ་ལྟར། དུ་བ་དུ་ལྡན་ལ་ལ་མེ་ཡོད་པར་སྒྲུབ་པའི་དངོས་སྟོབས་ཀྱི་འབྲས་རྟགས་ཡང་དག །བྱས་པ་སྒྲ་མི་རྟག་པར་སྒྲུབ་པའི་དངོས་སྟོབས་ཀྱི་རང་བཞིན་གྱི་རྟགས་ཡང་དག །མེ་མེད་པ་དེ་མཚན་མོའི་རྒྱ་མཚོར་དུ་བ་མེད་པར་སྒྲུབ་པའི་དངོས་སྟོབས་ཀྱི་མ་དམིགས་པའི་རྟགས་ཡང་དག་ཡིན།

			གཉིས་པ་ལ་ཡང་འབྲས་རང་མ་དམིགས་པའི་རྟགས་ཡང་དག་གསུམ་ལས། དཔྱད་གསུམ་གྱིས་དག་པའི་ལུང་དེ། སྦྱིན་པས་ལོངས་སྤྱོད་ཁྲིམས་ཀྱིས་བདེ། ཞེས་པའི་ལུང་རང་གི་བསྟན་བྱའི་དོན་རྟོགས་པའི་ཚད་མ་སྔ་མ་སྔོན་དུ་སོང་བར་སྒྲུབ་པའི་ཡིད་ཆེས་ཀྱི་འབྲས་རྟགས་ཡང་དག །དེ་དེ་འདྲའི་ལུང་རང་གི་བསྟན་བྱའི་དོན་ལ་མི་བསླུ་བར་སྒྲུབ་པའི་ཡིད་ཆེས་ཀྱི་རང་བཞིན་གྱི་རྟགས་ཡང་དག །དེ་དེ་འདྲའི་ལུང་རང་གི་བསྟན་བྱའི་དོན་ལ་བསླུ་བ་མ་ཡིན་པར་སྒྲུབ་པའི་ཡིད་ཆེས་ཀྱི་མ་དམིགས་པའི་རྟགས་ཡང་དག་ཡིན་ནོ། །

			གསུམ་པ་ལ་གཉིས་ལས། རྟོག་ཡུལ་ན་ཡོད་པ་དེ། རི་བོང་ཅན་ལ་ཟླ་བ་ཞེས་པའི་སྒྲས་བརྗོད་རུང་དུ་སྒྲུབ་པའི་གྲགས་པའི་རང་བཞིན་གྱི་རྟགས་ཡང་དག །རྟོག་ཡུལ་ན་ཡོད་པ་དེ། རི་བོང་ཅན་ལ་དངོས་དབང་གིས་ཟླ་བ་ཞེས་པའི་སྒྲས་བརྗོད་རུང་མ་ཡིན་པར་སྒྲུབ་པའི་གྲགས་པའི་མ་དམིགས་པའི་རྟགས་ཡང་དག་ཡིན་ནོ། །

			ལྔ་པ་རྟགས་ཡང་དག་ལ་མཐུན་ཕྱོགས་ལ་འཇུག་ཚུལ་གྱི་སྒོ་ནས་དབྱེ་ན། མཐུན་ཕྱོགས་ལ་ཁྱབ་བྱེད་དུ་འཇུག་པའི་རྟགས་ཡང་དག་དང༌། དེ་ལ་རྣམ་གཉིས་སུ་འཇུག་པའི་རྟགས་ཡང་དག་གཉིས་ལས། སྒྲ་མི་རྟག་པར་སྒྲུབ་པའི་མཐུན་ཕྱོགས་ལ་ཁྱབ་བྱེད་དུ་འཇུག་པའི་ཚུལ་གསུམ་ཡིན་པ། དེ་སྒྲུབ་ཀྱི་དང་པོའི་མཚན་ཉིད། དེ་ལ་རྣམ་གཉིས་སུ་འཇུག་པའི་ཚུལ་གསུམ་ཡིན་པ། དེ་སྒྲུབ་ཀྱི་གཉིས་པའི་མཚན་ཉིད། བྱས་པ་དང་པོའི་མཚན་གཞི་དང༌། བྱས་པའི་བྱེ་བྲག་གཉིས་པའི་མཚན་གཞི་ཡིན།

			དྲུག་པ་རྟགས་ཡང་དག་ལ་རྒོལ་བའི་སྒོ་ནས་དབྱེ་ན། རང་དོན་སྐབས་ཀྱི་རྟགས་ཡང་དག་དང༌། གཞན་དོན་སྐབས་ཀྱི་རྟགས་ཡང་དག་གཉིས། ཁྱོད་སྒྲ་མི་རྟག་པར་སྒྲུབ་པའི་རྟགས་ཡང་དག་ཀྱང་ཡིན། ཁྱོད་ཀྱི་རྟགས་ཀྱིས་དེ་སྒྲུབ་ཀྱི་ཕྱི་རྒོལ་ཡང་དག་མེད་པ་ཡང་ཡིན་པའི་གཞི་མཐུན་པ། དང་པོའི་མཚན་ཉིད། སྔ་རྒོལ་རང་གིས་རང་ཉིད་ལ་བྱས་པ་སྒྲ་མི་རྟག་པར་སྒྲུབ་པའི་རྟགས་སུ་བཀོད་དེ་སྒྲུབ་པའི་ཚེ། བྱས་པ་སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་ཡིན། ཁྱོད་དེ་སྒྲུབ་ཀྱི་རྟགས་ཡང་དག་ཀྱང་ཡིན། ཁྱོད་ཀྱི་རྟགས་ཀྱིས་དེ་སྒྲུབ་ཀྱི་ཕྱི་རྒོལ་ཡང་དག་ཡོད་པ་ཡང་ཡིན་པའི་གཞི་མཐུན་པ། གཉིས་པའི་མཚན་ཉིད། བྱས་པ་སྒྲ་མི་རྟག་པར་སྒྲུབ་པའི་གཞན་དོན་སྐབས་ཀྱི་རྟགས་ཡང་དག་ཡིན་ནོ། །

			ཁ་ཅིག་གིས། བྱས་པ་སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་དང༌། དེ་སྒྲུབ་ཀྱི་གཞན་དོན་སྐབས་ཀྱི་རྟགས་ཡང་དག་གཉིས་ཀ་ཡིན་ཟེར་ན། བྱས་པ་ཆོས་ཅན། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་ཡང་དག་མེད་པར་ཐལ། ཁྱོད་དེ་སྒྲུབ་ཀྱི་རང་དོན་སྐབས་ཀྱི་རྟགས་ཡང་དག་ཡིན་པའི་ཕྱིར། འདོད་ན། དེ་ཆོས་ཅན། དེ་ཡོད་པར་ཐལ། ཁྱོད་དེ་སྒྲུབ་ཀྱི་གཞན་དོན་སྐབས་ཀྱི་རྟགས་ཡང་དག་ཡིན་པའི་ཕྱིར། ཡང་ཁ་ཅིག །རང་དོན་སྐབས་ཀྱི་རྟགས་ཡང་དག་མེད་ཟེར་ན། མི་འཐད་དེ། བྱས་པ་སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་ཏུ་སོང་པའི་ཚེ། བྱས་པ་སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་ཡིན་པའི་ཕྱིར། གཞན་ཡང་རང་དོན་སྐབས་ཀྱི་རྟགས་ཡང་དག་ཡོད་པར་ཐལ། སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་ཡོད་པའི་ཕྱིར། མ་གྲུབ་ན། ཤེས་བྱ་ཆོས་ཅན། སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་ན། དེ་སྒྲུབ་ཀྱི་རང་དོན་སྐབས་ཀྱི་རྟགས་ཡང་དག་མ་ཡིན་པས་ཁྱབ་པར་ཐལ། མ་གྲུབ་པ་དེའི་ཕྱིར། འདོད་ན། བྱས་པ་སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་ཏུ་སོང་བའི་ཚེ། བྱས་པ་ཆོས་ཅན། དེ་སྒྲུབ་ཀྱི་རང་དོན་སྐབས་ཀྱི་རྟགས་ཡང་དག་མ་ཡིན་པར་ཐལ། དེ་སྒྲུབ་ཀྱི་རྟགས་ཡང་དག་ཡིན་པའི་ཕྱིར། འཁོར་གསུམ།

			གཞན་ཡང༌། བྱས་པ་སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་མ་ཡིན་པར་ཐལ། དེ་དེ་སྒྲུབ་ཀྱི་གཞན་དོན་སྐབས་ཀྱི་རྟགས་ཡང་དག་ཡིན་པའི་ཕྱིར་ཏེ། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། ཞེས་པའི་སྦྱོར་བ་དེ། གཞན་དོན་སྐབས་ཀྱི་རྟགས་ཡང་དག་གི་སྦྱོར་བ་རྣམ་དག་ཡིན་པའི་ཕྱིར། དེ་ལ་ཁོ་ན་རེ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་ཡང་དག་མེད་པའི་ཚེ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་ཡང་དག་ཡོད་པར་ཐལ། བྱས་པ་སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་ཏུ་སོང་བའི་ཚེ། བྱས་པ་སྒྲ་མི་རྟག་པར་སྒྲུབ་པའི་གཞན་དོན་སྐབས་ཀྱི་རྟགས་ཡང་དག་ཡིན་པའི་ཕྱིར་ཟེར་ན་མ་གྲུབ་བོ། །འདོད་ན། བྱས་པ་མེད་པའི་ཚེ། བྱས་པ་ཡོད་པར་ཐལ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་ཡང་དག་མེད་པའི་ཚེ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་ཡང་དག་ཡོད་པའི་ཕྱིར། རྟགས་ཁས།

			ཁ་ཅིག་གིས། རང་དོན་སྐབས་ཀྱི་རྟགས་ཡང་དག་མེད་ཀྱང༌། བྱས་པ་སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་ཏུ་སོང་བའི་ཚེ། བྱས་པ་སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་ཡིན་ཟེར་བ་མི་འཐད་དེ། རང་དོན་སྐབས་ཀྱི་རྟགས་ཡང་དག་ཡོད་པར་ཐལ། སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་ཡོད་པའི་ཕྱིར། བྱས་པ་སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་ཏུ་སོང་བའི་ཚེ། བྱས་པ་ཡོད་པ་གང་ཞིག །དེའི་ཚེ་བྱས་པ་སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་ཡིན་པའི་ཕྱིར། རྟགས་ཁས།

			གཞན་ཡང༌། སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་ཡོད་པར་ཐལ། བྱས་པ་སྒྲ་མི་རྟག་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་ཏུ་སོང་བ་ཡོད་པའི་ཕྱིར། བྱས་པ་དེ་སྒྲུབ་ཀྱི་རང་དོན་སྐབས་ཀྱི་རྟགས་ཡང་དག་ཏུ་སོང་བའི་གང་ཟག་ཡོད་པའི་ཕྱིར་ཏེ། དུ་བ་དུ་ལྡན་ལ་ལ་མེ་ཡོད་པར་སྒྲུབ་པའི་རང་དོན་སྐབས་ཀྱི་རྟགས་ཡང་དག་ཏུ་སོང་བའི་གང་ཟག་ཡོད་པའི་ཕྱིར།





ཡང་སྐྱེ་བ་སྔ་ཕྱི་ཡོད་པར་སྒྲུབ་པའི་རྟགས་སྦྱོར་ནི།


			སོ་སྐྱེ་འཆི་ཁ་མའི་སེམས་སྐད་ཅིག་ཐ་མ་ཆོས་ཅན། ཁྱོད་ཀྱི་ཉེར་འབྲས་སུ་གྱུར་པའི་རིག་པ་ཕྱི་མ་ཡོད་དེ། ཁྱོད་ཆགས་བཅས་རྒྱུན་ལྡན་གྱི་རིག་པ་ཡིན་པའི་ཕྱིར། དཔེར་ན། ད་ལྟའི་བློ་བཞིན། བྱིས་པ་བཙས་མ་ཐག་པའི་བློ་ཆོས་ཅན། རང་གི་རིགས་འདྲ་བའི་བློ་སྔ་མ་སྔོན་དུ་སོང་སྟེ། རིག་པ་ཡིན་པའི་ཕྱིར། དཔེར་ན། རྒན་པོའི་བློ་བཞིན་ཞེས་པ་ལྟ་བུའོ། །





གཉིས་པ་རྟགས་ཡང་དག་གི་ལོག་ཕྱོགས་གཏན་ཚིགས་ལྟར་སྣང་བཤད་པ་ལ།


			མཚན་ཉིད་དང༌། དབྱེ་བ་གཉིས། དང་པོ་ལ། དགག་བཞག་གཉིས་ལས། དང་པོ་ལ། ཁ་ཅིག་གིས་ཚུལ་གསུམ་མ་ཡིན་པ། གཏན་ཚིགས་ལྟར་སྣང་གི་མཚན་ཉིད་ཟེར་ན། མི་འཐད་དེ། གཏན་ཚིགས་ལྟར་སྣང་མེད་པའི་ཕྱིར་ཏེ། གཞི་གྲུབ་ན། རྟགས་ཡང་དག་ཡིན་པས་ཁྱབ་པའི་ཕྱིར།

			གཉིས་པ་རང་ལུགས་ནི། དེ་སྒྲུབ་ཀྱི་ཚུལ་གསུམ་མ་ཡིན་པ། དེ་སྒྲུབ་ཀྱི་གཏན་ཚིགས་ལྟར་སྣང་གི་མཚན་ཉིད། གཉིས་པ་དབྱེ་བ་བཤད་པ་ནི། སྤྱིར་གཏན་ཚིགས་ལྟར་སྣང་མེད་ཀྱང༌། གཞི་ལ་སྦྱར་ན། དེ་སྒྲུབ་ཀྱི་འགལ་བའི་གཏན་ཚིགས། མ་ངེས་པའི་གཏན་ཚིགས། མ་གྲུབ་པའི་གཏན་ཚིགས་དང་གསུམ། དང་པོ་ལ། མཚན་ཉིད། དབྱེ་བ། མཚན་གཞི། སྒྲུབ་བྱེད་ཀྱི་རིགས་པ་འགོད་པ་དང་བཞི། དང་པོ་ནི། སྒྲ་རྟག་པར་སྒྲུབ་པའི་ཕྱོགས་ཆོས་ཀྱང་ཡིན། སྒྲ་རྟག་པ་མ་ཡིན་པར་སྒྲུབ་པའི་རྗེས་ཁྱབ་ཀྱང་ཡིན་པའི་གཞི་མཐུན་པ་དེ། སྒྲ་རྟག་པར་སྒྲུབ་པའི་འགལ་རྟགས་ཀྱི་མཚན་ཉིད།

			གཉིས་པ་དབྱེ་བ་ནི། མི་མཐུན་ཕྱོགས་ལ་ཁྱབ་བྱེད་དུ་འཇུག་པའི་འགལ་རྟགས་དང༌། མི་མཐུན་ཕྱོགས་ལ་རྣམ་གཉིས་སུ་འཇུག་པའི་འགལ་རྟགས་གཉིས། གསུམ་པ་མཚན་གཞི་ནི། བྱས་པ་སྒྲ་མི་རྟག་པ་མ་ཡིན་པར་སྒྲུབ་པའི་མི་མཐུན་ཕྱོགས་ལ་ཁྱབ་བྱེད་དུ་འཇུག་པའི་འགལ་རྟགས་དང༌། བྱས་པའི་བྱེ་བྲག་དེ་སྒྲུབ་ཀྱི་མི་མཐུན་ཕྱོགས་ལ་རྣམ་གཉིས་སུ་འཇུག་པའི་འགལ་རྟགས་ཡིན།

			བཞི་པ་སྒྲུབ་བྱེད་འགོད་པ་ནི། བྱས་པ་ཆོས་ཅན། སྒྲ་མི་རྟག་པ་མ་ཡིན་པར་སྒྲུབ་པའི་མི་མཐུན་ཕྱོགས་ལ་ཁྱབ་བྱེད་དུ་འཇུག་པའི་འགལ་རྟགས་ཡིན་པར་ཐལ། དེ་སྒྲུབ་ཀྱི་འགལ་རྟགས་ཡིན་པ་གང་ཞིག །མི་རྟག་པ་ཡིན་ན། ཁྱོད་ཡིན་པས་ཁྱབ་པའི་ཕྱིར། བྱས་པའི་བྱེ་བྲག་ཆོས་ཅན། སྒྲ་མི་རྟག་པ་མ་ཡིན་པར་སྒྲུབ་པའི་འགལ་རྟགས་ཡིན་པར་ཐལ། སྒྲ་རྟག་པར་སྒྲུབ་པའི་འགལ་རྟགས་ཡིན་པའི་ཕྱིར་ཏེ། དེ་སྒྲུབ་ཀྱི་ཕྱོགས་ཆོས་གང་ཞིག །ཁྱོད་ཀྱི་རྟགས་ཀྱིས་དེ་སྒྲུབ་ཀྱི་རྗེས་ཁྱབ་ཕྱིན་ཅི་ལོག་ཏུ་ངེས་པའི་ཕྱིར།

			གཞན་ཡང༌། དེ་ཆོས་ཅན། སྒྲ་རྟག་པར་སྒྲུབ་པའི་འགལ་རྟགས་ཡིན་པར་ཐལ། སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པའི་ཕྱིར།

			ཁོ་ན་རེ། སྒྲ་མི་རྟག་པར་སྒྲུབ་པའི་འགལ་རྟགས་ཡོད་པར་ཐལ། སྒྲ་རྟག་པར་སྒྲུབ་པའི་འགལ་རྟགས་ཡོད་པའི་ཕྱིར་ཟེར་ན་མ་ཁྱབ། འདོད་མི་ནུས་ཏེ། སྒྲ་མི་རྟག་པར་སྒྲུབ་པའི་གཏན་ཚིགས་ལྟར་སྣང་ཡིན་ན། དེ་སྒྲུབ་ཀྱི་མ་ངེས་པའི་གཏན་ཚིགས་དང༌། དེ་སྒྲུབ་ཀྱི་མ་གྲུབ་པའི་གཏན་ཚིགས་གང་རུང་ཡིན་དགོས་པའི་ཕྱིར།

			ཁ་ཅིག་གིས། དེ་སྒྲུབ་ཀྱི་ཚུལ་གསུམ་ཡོད་ན། དེ་སྒྲུབ་ཀྱི་རྟགས་ཡང་དག་ཡོད་པས་ཁྱབ་ཅེས་ཟེར་ན། ཤེས་བྱ་ཆོས་ཅན། སྒྲ་རྟག་པར་སྒྲུབ་པའི་རྟགས་ཡང་དག་ཡོད་པར་ཐལ། སྒྲ་རྟག་པར་སྒྲུབ་པའི་ཚུལ་གསུམ་ཡོད་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། དེ་སྒྲུབ་ཀྱི་ཕྱོགས་ཆོས་ཡོད་པ་གང་ཞིག །དེ་སྒྲུབ་ཀྱི་རྗེས་ཁྱབ་ཡོད། དེ་སྒྲུབ་ཀྱི་ལྡོག་ཁྱབ་ཡོད་པའི་ཕྱིར། དང་པོ་གྲུབ་སྟེ། བྱས་པ་དེ་སྒྲ༌རྟག་པར་སྒྲུབ་པའི་ཕྱོགས་ཆོས་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དེ་སྒྲུབ་ཀྱི་འགལ་རྟགས་ཡིན་པའི་ཕྱིར་ཏེ། སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པའི་ཕྱིར། གཉིས་པ་གྲུབ་སྟེ། ཆོས་དང་སྐད་ཅིག་མ་མ་ཡིན་པའི་གཞི་མཐུན་པ་དེ། སྒྲ་རྟག་པར་སྒྲུབ་པའི་རྗེས་ཁྱབ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱི་རྟགས་ཀྱིས་དེ་སྒྲུབ་ཀྱི་རྟགས་ཆོས་གཉིས་ལྡན་གྱི་མཐུན་དཔེ་ཡང་དག་ཡོད་པ་གང་ཞིག །ཁྱོད་སྒྲ་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་འགོད་ཚུལ་དང་མཐུན་པར་ཡོད་པ་ཉིད་དུ་ཚད་མས་ངེས་པའི་ཕྱིར། དང་པོ་གྲུབ་སྟེ། འདུས་མ་བྱས་ཀྱི་ནམ་མཁའ་དེ། ཁྱོད་ཀྱི་རྟགས་ཀྱིས་དེ་སྒྲུབ་ཀྱི་རྟགས་ཆོས་གཉིས་ལྡན་གྱི་མཐུན་དཔེ་ཡང་དག་ཡིན་པའི་ཕྱིར། གཉིས་པ་གྲུབ་སྟེ། ཁྱོད་དེ་སྒྲུབ་ཀྱི་མཐུན་ཕྱོགས་ཁོ་ན་ལ་འགོད་ཚུལ་དང་མཐུན་པར་ཡོད་པའི་ཕྱིར་ཏེ། ཁྱོད་རྟག་པའི་མཚན་ཉིད་ཡིན་པའི་ཕྱིར། གོང་གི་གསུམ་པ་གྲུབ་སྟེ། ཆོས་དང་སྐད་ཅིག་མ་མ་ཡིན་པའི་གཞི་མཐུན་པ་དེ་དེ་ཡིན་པའི་ཕྱིར། མ་གྲུབ་ན། དེ་ཆོས་ཅན། སྒྲ་རྟག་པར་སྒྲུབ་པའི་ལྡོག་ཁྱབ་ཡིན་པར་ཐལ། ཁྱོད་ཀྱི་རྟགས་ཀྱིས་དེ་སྒྲུབ་ཀྱི་རྟགས་ཆོས་གཉིས་དང་མི་ལྡན་པའི་མི་མཐུན་དཔེ་ཡང་དག་ཡོད། ཁྱོད་དེ་སྒྲུབ་ཀྱི་མི་མཐུན་ཕྱོགས་ལ་མེད་པ་ཁོ་ནར་ཚད་མས་ངེས་པའི་ཕྱིར། རྩ་བར་འདོད་ན། སྒྲ་ཆོས་ཅན། ཁྱོད་རྟག་པར་སྒྲུབ་པའི་རྟགས་ཡང་དག་མེད་པར་ཐལ། ཁྱོད་རྟག་པ་མ་ཡིན་པའི་ཕྱིར། ཁོ་ན་རེ། སྒྲ་རྟག་པར་སྒྲུབ་པའི་ཚུལ་གསུམ་ཡིན་པ་ཡོད་པར་ཐལ། དེ་སྒྲུབ་ཀྱི་ཕྱོགས་ཆོས་ཡིན་པ་ཡོད། དེ་སྒྲུབ་ཀྱི་རྗེས་ཁྱབ་ཡིན་པ་ཡོད། དེ་སྒྲུབ་ཀྱི་ལྡོག་ཁྱབ་ཡིན་པ་ཡོད་པའི་ཕྱིར། ཟེར་ན་མ་ཁྱབ་བོ། །





གཉིས་པ་མ་ངེས་པའི་གཏན་ཚིགས་བཤད་པ་ལ།


			མཚན་ཉིད་དང༌། དབྱེ་བ་གཉིས། དང་པོ་ནི། སྒྲ་རྟག་པར་སྒྲུབ་པའི་ཕྱོགས་ཆོས་ཀྱང་ཡིན། སྒྲ་རྟག་པར་སྒྲུབ་པའི་རྗེས་ཁྱབ་མ་ཡིན་པ་ཡང་ཡིན། སྒྲ་རྟག་པ་མ་ཡིན་པར་སྒྲུབ་པའི་རྗེས་ཁྱབ་མ་ཡིན་པ་ཡང་ཡིན་པའི་གཞི་མཐུན་པ་དེ། སྒྲ་རྟག་པར་སྒྲུབ་པའི་མ་ངེས་པའི་གཏན་ཚིགས་ཀྱི་མཚན་ཉིད།

			གཉིས་པ་དབྱེ་བ་ལ། དེ་སྒྲུབ་ཀྱི་ཐུན་མོང་མ་ཡིན་པའི་མ་ངེས་པའི་གཏན་ཚིགས་དང༌། དེ་སྒྲུབ་ཀྱི་ཐུན་མོང་བའི་མ་ངེས་པའི་གཏན་ཚིགས་གཉིས། དང་པོ་ལ་མཚན་ཉིད་དང༌། མཚན་གཞི་གཉིས་ལས། དང་པོ་ནི། ཁྱོད་དེ་སྒྲུབ་ཀྱི་མ་ངེས་པའི་གཏན་ཚིགས་གང་ཞིག །ཁྱོད་དེ་སྒྲུབ་པ་ལ་ཕྱོགས་ཆོས་ཅན་དུ་སོང་བའི་གང་ཟག་གིས། ཁྱོད་དེ་སྒྲུབ་ཀྱི་མཐུན་ཕྱོགས་ལ་ཡོད་པར་མ་ངེས་པ་ཡང་ཡིན། གང་ཟག་དེས་ཁྱོད་དེ་སྒྲུབ་ཀྱི་མི་མཐུན་ཕྱོགས་ལ་ཡོད་པར་མ་ངེས་པ་ཡང་ཡིན་པའི་གཞི་མཐུན་པ་དེ། ཁྱོད་དེ་སྒྲུབ་ཀྱི་ཐུན་མོང་མ་ཡིན་པའི་མ་ངེས་པའི་གཏན་ཚིགས་ཡིན་པའི་མཚན་ཉིད། གཉིས་པ་མཚན་གཞི་ནི། མཉན་བྱ། སྒྲ་མ་ཡིན་པ་ལས་ལོག་པ། སྒྲའི་ལྡོག་པ་རྣམས་རེ་རེ་ནས། སྒྲ་རྟག་པར་སྒྲུབ་པའི་ཐུན་མོང་མ་ཡིན་པའི་མ་ངེས་པའི་གཏན་ཚིགས་དང༌། སྒྲ་མི་རྟག་པར་སྒྲུབ་པའི་ཐུན་མོང་མ་ཡིན་པའི་མ་ངེས་པའི་གཏན་ཚིགས་གཉིས་ཀ་ཡིན།





གཉིས་པ་ཐུན་མོང་པའི་མ་ངེས་པའི་གཏན་ཚིགས་ལ།


			མཚན་ཉིད། དབྱེ་བ་གཉིས་ལས། དང་པོ་ནི། ཁྱོད་དེ་སྒྲུབ་ཀྱི་མ་ངེས་པའི་གཏན་ཚིགས་གང་ཞིག །ཁྱོད་དེ་སྒྲུབ་པ་ལ་ཕྱོགས་ཆོས་ཅན་དུ་སོང་བའི་གང་ཟག་གིས་ཁྱོད་དེ་སྒྲུབ་ཀྱི་མཐུན་ཕྱོགས་ལ་ཡོད་པར་ངེས་པ་དང༌། གང་ཟག་དེས་དེ་སྒྲུབ་ཀྱི་མི་མཐུན་ཕྱོགས་ལ་ཡོད་པར་ངེས་པ་གང་རུང་ཡང་ཡིན་པའི་གཞི་མཐུན་པ་དེ། ཁྱོད་དེ་སྒྲུབ་ཀྱི་ཐུན་མོང་བའི་མ་ངེས་པའི་གཏན་ཚིགས་ཀྱི་མཚན་ཉིད། གཉིས་པ་ནི། དེ་ལ་དབྱེ་ན།





དེ་སྒྲུབ་ཀྱི་དངོས་ཀྱི་མ་ངེས་པའི་གཏན་ཚིགས།


			ལྷག་ལྡན་གྱི་མ་ངེས་པའི་གཏན་ཚིགས། དེ་གང་རུང་མ་ཡིན་པའི་མ་ངེས་པའི་གཏན་ཚིགས་དང་གསུམ་ལས། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི། ཁྱོད་དེ་སྒྲུབ་ཀྱི་མ་ངེས་བའི་གཏན་ཚིགས་གང་ཞིག །ཁྱོད་དེ་སྒྲུབ་པ་ལ་ཕྱོགས་ཆོས་ཅན་དུ་སོང་པའི་གང་ཟག་གིས། ཁྱོད་དེ་སྒྲུབ་ཀྱི་མཐུན་ཕྱོགས་དང༌། མི་མཐུན་ཕྱོགས་གཉིས་ཀ་ལ་ཡོད་པར་ངེས་པ་དེ། ཁྱོད་དེ་སྒྲུབ་ཀྱི་དངོས་ཀྱི་མ་ངེས་པའི་གཏན་ཚིགས་ཡིན་པའི་མཚན་ཉིད།

			གཉིས་པ་དབྱེ་བ་ནི། དེ་ལ་དབྱེ་ན། དེ་སྒྲུབ་ཀྱི་མཐུན་ཕྱོགས་ལ་ཁྱབ་བྱེད་དང༌། མི་མཐུན་ཕྱོགས་ལ་ཁྱབ་བྱེད་དུ་འཇུག་པའི་དངོས་ཀྱི་མ་ངེས་པའི་གཏན་ཚིགས་དང༌། དེ་སྒྲུབ་ཀྱི་མཐུན་ཕྱོགས་ལ་ཁྱབ་བྱེད་དང༌། མི་མཐུན་ཕྱོགས་ལ་རྣམ་གཉིས་སུ་འཇུག་པའི་དེ་དང༌། དེ་སྒྲུབ་ཀྱི་མི་མཐུན་ཕྱོགས་ལ་ཁྱབ་བྱེད་དང༌། མཐུན་ཕྱོགས་ལ་རྣམ་གཉིས་སུ་འཇུག་པའི་དེ་དང༌། དེ་སྒྲུབ་ཀྱི་མི་མཐུན་ཕྱོགས་དང་མཐུན་ཕྱོགས་གཉིས་ཀ་ལ་རྣམ་གཉིས་སུ་འཇུག་པའི་དེ་དང་བཞི། མཚན་གཞི་རིམ་པ་ལྟར། རི་བོང་རྭ་མེད་པ་དེ། སྒྲ་རྟག་པར་སྒྲུབ་པའི་མཐུན་ཕྱོགས་ལ་ཁྱབ་བྱེད་དང༌། དེ་སྒྲུབ་ཀྱི་མི་མཐུན་ཕྱོགས་ལ་ཡང་ཁྱབ་བྱེད་དུ་འཇུག་པའི་དངོས་ཀྱི་མ་ངེས་པའི་གཏན་ཚིགས་དང༌། མི་རྟག་པ་དེ། དུང་སྒྲ་རྩོལ་བྱུང་དུ་སྒྲུབ་པའི་མཐུན་ཕྱོགས་ལ་ཁྱབ་བྱེད་དང༌། མི་མཐུན་ཕྱོགས་ལ་རྣམ་གཉིས་སུ་འཇུག་པའི་དེ་དང༌། མི་རྟག་པ་དེ། དུང་སྒྲ་རྩོལ་བྱུང་མ་ཡིན་པར་སྒྲུབ་པའི་མི་མཐུན་ཕྱོགས་ལ་ཁྱབ་བྱེད་དང༌། མཐུན་ཕྱོགས་ལ་རྣམ་གཉིས་སུ་འཇུག་པའི་དེ་དང༌། དབང་ཤེས་དེ། ཟླ་བ་གཉིས་སྣང་གི་དབང་ཤེས་མངོན་སུམ་དུ་སྒྲུབ་པའི་མཐུན་ཕྱོགས་དང༌། མི་མཐུན་ཕྱོགས་གཉིས་ཀ་ལ་རྣམ་གཉིས་སུ་འཇུག་པའི་དངོས་ཀྱི་མ་ངེས་པའི་གཏན་ཚིགས་ཡིན།





གཉིས་པ་ལྷག་ལྡན་གྱི་མ་ངེས་པའི་གཏན་ཚིགས་ལ་ཡང༌།


			མཚན་ཉིད་དང༌། དབྱེ་བ་གཉིས་ལས་དང་པོ་ནི། ཁྱོད་དེ་སྒྲུབ་ཀྱི་ཐུན་མོང་བའི་མ་ངེས་པའི་གཏན་ཚིགས་གང་ཞིག །ཁྱོད་དེ་སྒྲུབ་པ་ལ་ཕྱོགས་ཆོས་ཅན་དུ་སོང་བའི་གང་ཟག་གིས། ཁྱོད་དེ་སྒྲུབ་ཀྱི་མཐུན་ཕྱོགས་ལ་ཡོད་པར་ངེས་ནས། མི་མཐུན་ཕྱོགས་ལ་ཡོད་མེད་ཐེ་ཚོམ་ཟ་བ་དང༌། ཁྱོད་དེ་སྒྲུབ་ཀྱི་མི་མཐུན་ཕྱོགས་ལ་ཡོད་པར་ངེས་ནས། མཐུན་ཕྱོགས་ལ་ཡོད་མེད་ཐེ་ཚོམ་ཟ་བ་གང་རུང་ཡིན་པ་དེ། ཁྱོད་དེ་སྒྲུབ་ཀྱི་ལྷག་ལྡན་གྱི་མ་ངེས་པའི་གཏན་ཚིགས་ཡིན་པའི་མཚན་ཉིད།

			གཉིས་པ་དབྱེ་བ་ནི། ཡང་དག་ལྷག་ལྡན་གྱི་མ་ངེས་པའི་གཏན་ཚིགས་དང༌། འགལ་བ་ལྷག་ལྡན་གྱི་མ་ངེས་པའི་གཏན་ཚིགས་གཉིས་ལས། ཁྱོད་དེ་སྒྲུབ་ཀྱི་ལྷག་ལྡན་གྱི་མ་ངེས་པའི་གཏན་ཚིགས་གང་ཞིག །ཁྱོད་དེ་སྒྲུབ་པ་ལ་ཕྱོགས་ཆོས་ཅན་དུ་སོང་བའི་གང་ཟག་གིས། ཁྱོད་དེ་སྒྲུབ་ཀྱིས་མཐུན་ཕྱོགས་ལ་ཡོད་པར་ངེས་ནས། མི་མཐུན་ཕྱོགས་ལ་ཡོད་མེད་ཐེ་ཚོམ་ཟ་བ་དེ། ཁྱོད་དེ་སྒྲུབ་ཀྱི་ཡང་དག་ལྷག་ལྡན་གྱི་མ་ངེས་པའི་གཏན་ཚིགས་ཡིན་པའི་མཚན་ཉིད། ཁྱོད་དེ་སྒྲུབ་ཀྱི་ལྷག་ལྡན་གྱི་མ་ངེས་པའི་གཏན་ཚིགས་གང་ཞིག །ཁྱོད་དེ་སྒྲུབ་པ་ལ་ཕྱོགས་ཆོས་ཅན་དུ་སོང་བའི་གང་ཟག་གིས། ཁྱོད་དེ་སྒྲུབ་ཀྱི་མི་མཐུན་ཕྱོགས་ལ་ཡོད་པར་ངེས་ནས། མཐུན་ཕྱོགས་ལ་ཡོད་མེད་ཐེ་ཚོམ་ཟ་བ་དེ། ཁྱོད་དེ་སྒྲུབ་ཀྱི་འགལ་བ་ལྷག་ལྡན་གྱི་མ་ངེས་པའི་གཏན་ཚིགས་ཡིན་པའི་མཚན་ཉིད། མཚན་གཞི་རིམ་པ་ལྟར། ངག་སྨྲ་བ་དེ། ཀུན་མཁྱེན་ལ་ཐེ་ཚོམ་ཟ་བའི་གང་ཟག་གི་ངོར། ངག་སྨྲ་བའི་ལྷས་བྱིན་ཀུན་མཁྱེན་མ་ཡིན་པར་སྒྲུབ་པའི་དང་པོ་དང༌། ཡང་དེ་དེའི་ངོར་ངག་སྨྲ་བའི་ལྷས་སྦྱིན་ཀུན་མཁྱེན་དུ་སྒྲུབ་པའི་གཉིས་པ་ཡིན།





གསུམ་པ་དེ་གཉིས་གང་རུང་མ་ཡིན་པའི་ཐུན་མོང་བའི་མ་ངེས་པའི་གཏན་ཚིགས་ལ་ཡང༌།


			མཚན་ཉིད་དང༌། མཚན་གཞི་གཉིས་ལས། དང་པོ་ནི། ཁྱོད་དེ་སྒྲུབ་ཀྱི་ཐུན་མོང་བའི་མ་ངེས་པའི་གཏན་ཚིགས་གང་ཞིག །ཁྱོད་དེ་སྒྲུབ་པ་ལ་ཕྱོགས་ཆོས་ཅན་དུ་སོང་བའི་གང་ཟག་གིས། ཁྱོད་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པར་ངེས་པ་དང༌། ཁྱོད་དེ་སྒྲུབ་ཀྱི་མི་མཐུན་ཕྱོགས་ཁོ་ན་ལ་མེད་པར་ངེས་པ་གང་རུང་ཡིན་པ་དེ། ཁྱོད་དེ་སྒྲུབ་ཀྱི་དེ་གཉིས་གང་རུང་མ་ཡིན་པའི་ཐུན་མོང་བའི་མ་ངེས་པའི་གཏན་ཚིགས་ཡིན་པའི་མཚན་ཉིད། གཉིས་པ་མཚན་གཞི་ནི། བུ་རོ་ད་ལྟ་བ་དེ། ཁ་ནང་བུ་རམ་གོང་བུའི་སྟེང་དུ་བུར་གཟུགས་ད་ལྟ་བ་ཡོད་པར་སྒྲུབ་པའི་དེ་གཉིས་གང་རུང་མ་ཡིན་པའི་ཐུན་མོང་བའི་མ་ངེས་པའི་གཏན་ཚིགས་ཀྱི་མཚན་གཞི་ཡིན།

			གསུམ་པ་མ་གྲུབ་པའི་གཏན་ཚིགས་ལ། མཚན་ཉིད་དང༌། དབྱེ་བ་གཉིས་ལས། དང་པོ་ནི། དེ་སྒྲུབ་ཀྱི་རྟགས་སུ་བཀོད་པ་གང་ཞིག །དེ་སྒྲུབ་ཀྱི་ཕྱོགས་ཆོས་མ་ཡིན་པ་དེ། དེ་སྒྲུབ་ཀྱི་མ་གྲུབ་པའི་གཏན་ཚིགས་ཀྱི་མཚན་ཉིད། གཉིས་པ་དབྱེ་བ་ལ། དོན་ལ་ལྟོས་ནས་མ་གྲུབ་པའི་གཏན་ཚིགས། བློ་ལ་ལྟོས་ནས་མ་གྲུབ་པའི་གཏན་ཚིགས། རྒོལ་བ་ལ་ལྟོས་ནས་མ་གྲུབ་པའི་གཏན་ཚིགས་དང་གསུམ་ལས། དང་པོ་ལ། རྟགས་ཀྱི་ངོ་བོ་མེད་ནས་མ་གྲུབ་པའི་གཏན་ཚིགས། ཆོས་ཅན་གྱི་ངོ་བོ་མེད་ནས་མ་གྲུབ་པའི་གཏན་ཚིགས། རྟགས་ཆོས་ཐ་དད་མེད་ནས་མ་གྲུབ་པའི་གཏན་ཚིགས། གཞི་རྟགས་ཐ་དད་མེད་ནས་མ་གྲུབ་པའི་གཏན་ཚིགས། གཞི་ཆོས་ཐ་དད་མེད་ནས་མ་གྲུབ་པའི་གཏན་ཚིགས། རྟགས་ཤེས་འདོད་ཆོས་ཅན་གྱི་སྟེང་དུ་འགོད་ཚུལ་དང་མཐུན་པར་མེད་ནས་མ་གྲུབ་པའི་གཏན་ཚིགས། གཏན་ཚིགས་ཀྱི་ཕྱོགས་གཅིག་ཤེས་འདོད་ཆོས་ཅན་ལ་མེད་ནས་མ་གྲུབ་པའི་གཏན་ཚིགས་དང་བདུན།

			མཚན་གཞི་རིམ་པ་ལྟར། སྐྱེས་བུ་ཆོས་ཅན། སྡུག་བསྔལ་བ་ཡིན་ཏེ། རི་བོང་རྭས་རྦོ་ཕུག་པའི་ཕྱིར། ཞེས་བཀོད་པའི་ཚེ། དེ་སྒྲུབ་ཀྱི་དང་པོ་དང༌། རི་བོང་རྭ་ཆོས་ཅན། མི་རྟག་སྟེ། བྱས་པའི་ཕྱིར། ཞེས་བཀོད་པའི་ཚེ། དེ་སྒྲུབ་ཀྱི་གཉིས་པ་དང༌། སྒྲ་ཆོས་ཅན། མི་རྟག་སྟེ། མི་རྟག་པ་ཡིན་པའི་ཕྱིར། ཞེས་བཀོད་པའི་ཚེ། དེ་སྒྲུབ་ཀྱི་གསུམ་པ་དང༌། སྒྲ་ཆོས་ཅན། མི་རྟག་སྟེ། སྒྲ་ཡིན་པའི་ཕྱིར། ཞེས་བཀོད་པའི་ཚེ། དེ་སྒྲུབ་ཀྱི་བཞི་པ་དང༌། སྒྲ་ཆོས་ཅན། སྒྲ་ཡིན་ཏེ། བྱས་པའི་ཕྱིར། ཞེས་བཀོད་པའི་ཚེ། དེ་སྒྲུབ་ཀྱི་ལྔ་པ་དང༌། སྒྲ་ཆོས་ཅན། མི་རྟག་སྟེ། མིག་ཤེས་ཀྱིས་གཟུང་བྱ་ཡིན་པའི་ཕྱིར། ཞེས་བཀོད་པའི་ཚེ། དེ་སྒྲུབ་ཀྱི་དྲུག་པ་དང༌། ལྗོན་ཤིང་ཆོས་ཅན། སེམས་ལྡན་ཡིན་ཏེ། མཚན་མོ་ལོ་མ་ཁུམ་ནས་ཉལ་བའི་ཕྱིར། ཞེས་བཀོད་པའི་ཚེ། དེ་སྒྲུབ་ཀྱི་བདུན་པ་ཡིན་ནོ། །

			གཉིས་པ་བློ་ལ་ལྟོས་ནས་མ་གྲུབ་པའི་གཏན་ཚིགས་ལ། རྟགས་ཀྱི་ངོ་བོ་ལ་ཐེ་ཚོམ་ཟོས་ནས་མ་གྲུབ་པའི་གཏན་ཚིགས། ཆོས་ཅན་གྱི་ངོ་བོ་ལ་ཐེ་ཚོམ་ཟོས་ནས་མ་གྲུབ་པའི་གཏན་ཚིགས། གཞི་རྟགས་ཀྱི་འབྲེལ་བ་ལ་ཐེ་ཚོམ་ཟོས་ནས་མ་གྲུབ་པའི་གཏན་ཚིགས། ཤེས་འདོད་ཆོས་ཅན་མེད་ནས་མ་གྲུབ་པའི་གཏན་ཚིགས་དང་བཞི། མཚན་གཞི་རིམ་པ་ལྟར། ཤ་ཟ་བསྐལ་དོན་དུ་སོང་བའི་གང་ཟག་གི་ངོར། སྒྲ་ཆོས་ཅན། མི་རྟག་སྟེ། ཤ་ཟ་ཚད་མའི་གཞལ་བྱ་ཡིན་པའི་ཕྱིར། ཞེས་བཀོད་པའི་ཚེ། དེ་སྒྲུབ་ཀྱི་དང་པོ་དང༌། དྲི་ཟ་བསྐལ་དོན་དུ་སོང་བའི་གང་ཟག་གི་ངོར། དྲི་ཟའི་གླུ་དབྱངས་ཆོས་ཅན། མི་རྟག་སྟེ། བྱས་པའི་ཕྱིར། ཞེས་བཀོད་པའི་ཚེ། དེ་སྒྲུབ་ཀྱི་གཉིས་པ་དང༌། རྨ་བྱ་གང་ན་ཡོད༌མ་ཤེས་པའི་གང་ཟག་གི་ངོར། རི་སུལ་གསུམ་གྱི་དབུས་ན་ཆོས་ཅན། རྨ་བྱ་ཡོད་དེ། རྨ་བྱས་སྒྲ་སྒྲོགས་པ་ཡོད་པའི་ཕྱིར། ཞེས་བཀོད་པའི་ཚེ། དེ་སྒྲུབ་ཀྱི་གསུམ་པ་དང༌། དཔལ་ལྡན་ཆོས་གྲགས་ཀྱི་ངོར། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། ཞེས་བཀོད་པའི་ཚེ། དེ་སྒྲུབ་ཀྱི་བཞི་པ་ཡིན་ནོ། །

			གསུམ་པ་རྒོལ་བ་ལ་ལྟོས་ནས་མ་གྲུབ་པའི་གཏན་ཚིགས་ལ། སྔ་རྒོལ་ལ་ལྟོས་ནས་མ་གྲུབ་པའི་གཏན་ཚིགས། ཕྱི་རྒོལ་ལ་ལྟོས་ནས་མ་གྲུབ་པའི་གཏན་ཚིགས། སྔ་རྒོལ་ཕྱི་རྒོལ་གཉིས་ཀ་ལ་ལྟོས་ནས་མ་གྲུབ་པའི་གཏན་ཚིགས་དང་གསུམ་ལས། མཚན་གཞི་རིམ་པ་ལྟར། གྲངས་ཅན་པས་སངས་རྒྱས་པའི་ངོར། བློ་ཆོས་ཅན། སེམས་མེད་ཡིན་ཏེ། སྐྱེ་འཇིག་ཅན་ཡིན་པའི་ཕྱིར། ཞེས་བཀོད་པའི་ཚེ། དེ་སྒྲུབ་ཀྱི་དང་པོ་དང༌། གཅེར་བུ་པས། སངས་རྒྱས་པའི་ངོར། ལྗོན་ཤིང་ཆོས་ཅན། སེམས་ལྡན་ཡིན་ཏེ། ཤུན་བཤུས་ན་འཆི་བའི་ཕྱིར། ཞེས་བཀོད་པའི་ཚེ། དེ་སྒྲུབ་ཀྱི་གཉིས་པ་དང༌། གྲངས་ཅན་གྱིས་རྒྱང་འཕེན་པའི་ངོར། སྒྲ་ཆོས་ཅན། མི་རྟག་སྟེ། མིག་ཤེས་ཀྱིས་གཟུང་བྱ་ཡིན་པའི་ཕྱིར། ཞེས་བཀོད་པའི་ཚེ། དེ་སྒྲུབ་ཀྱི་གསུམ་པ་ཡིན་ནོ། །

			འདིར་ངེས་པར་མཁོ་བའི་འཕྲོས་དོན་ལ་གཉིས།





སྒྲུབ་ངག་བཤད་པ་དང༌།


			འཕྲོས་དོན་གཞན་བཤད་པའོ། །དང་པོ་ལ་གཉིས། ཡང་དག་དང༌། ལྟར་སྣང་ངོ་། །དང་པོ་ལ་དབྱེ་ན། འབྲས་རང་མ་དམིགས་པའི་སྒྲུབ་ངག་གསུམ། དང་པོ་ལ། ཆོས་མཐུན་སྦྱོར་དང༌། ཆོས་མི་མཐུན་སྦྱོར་གྱི་སྒྲུབ་ངག་གཉིས་ལས། དང་པོ་ནི། སྦྱོར་བ་བཀོད་རྗེས་སུ། དུ་བ་ཡོད་ན། མེ་ཡོད་པས་ཁྱབ། དཔེར་ན། ཚང་མང་བཞིན། དུ་ལྡན་གྱི་ལ་ལ་ཡང་དུ་བ་ཡོད་དོ། །ཞེས་པ་ལྟ་བུ། གཉིས་པ་ནི། མེ་མེད་ན། དུ་བ་མེད་པས་ཁྱབ། དཔེར་ན། ཆུ་ཀླུང་བཞིན། དུ་ལྡན་གྱི་ལ་ལ་ནི་དུ་བ་ཡོད་དོ་ཞེས་པ་ལྟ་བུའོ། །

			གཉིས་པ་རང་བཞིན་གྱི་སྒྲུབ་ངག་ལ་ཆོས་མཐུན་སྦྱོར་དང་མི་མཐུན་སྦྱོར་གཉིས་ཡོད་པ་ལས། དང་པོ་ནི། བྱས་ན། མི་རྟག་པས་ཁྱབ། དཔེར་ན། བུམ་པ་བཞིན། སྒྲ་ཡང་བྱས་སོ་ཞེས་པ་ལྟ་བུ། གཉིས་པ་ནི། རྟག་ན། མ་བྱས་པས་ཁྱབ། དཔེར་ན། འདུས་མ་བྱས་ཀྱི་ནམ་མཁའ་བཞིན། སྒྲ་ནི་བྱས་སོ་ཞེས་པ་ལྟ་བུའོ། །

			གསུམ་པ་མ་དམིགས་པའི་སྒྲུབ་ངག་ལ་གཉིས་ལས། དང་པོ་ནི། ཤིང་མེད་ན། ཤུག་པ་མེད་པས་ཁྱབ། དཔེར་ན། ཤིང་མེད་པའི་ཐང་བཞིན། ཤིང་མ་དམིགས་པའི་བྲག་ངོས་ན་ཡང་ཤིང་མེད་དོ། །ཞེས་པ་ལྟ་བུ། གཉིས་པ་ནི། ཤུག་པ་ཡོད་ན། ཤིང་ཡོད་པས་ཁྱབ། དཔེར་ན། ནགས་ཚལ་བཞིན། ཤིང་མ་དམིགས་པའི་བྲག་ངོས་ན་ནི་ཤིང་མེད་དོ་ཞེས་པ་ལྟ་བུ། སྤྱིར་སྒྲུབ་ངག་ཡང་དག་ལ། ཚུལ་གསུམ་དཔེ་དང་བཅས་པ་ལྷག་ཆད་མེད་པར་སྟོན་པ་ཞིག་དགོས་ཏེ། མཚོན་ཙམ་བརྗོད་ན། སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་བཀོད་ནས། བྱས་ན་མི་རྟག་པས་ཁྱབ། དཔེར་ན་བུམ་པ་བཞིན། སྒྲ་ཡང་བྱས་སོ་ཞེས་པའི་ངག་འདིས་བྱས་ན་མི་རྟག་པས་ཁྱབ་ཅེས་པས་རྗེས་ཁྱབ་དངོས་སུ་བརྗོད་ནས་ལྡོག་ཁྱབ་ཤུགས་ལ་འཕེན་ཅིང༌། སྒྲ་ཡང་བྱས་ཞེས་པས་ཆོས་ཅན་དང་འབྲེལ་བའི་ཕྱོགས་ཆོས་དངོས་སུ་བརྗོད། དཔེར་ན་བུམ་པ་བཞིན་ཞེས་པས་མཐུན་དཔེ་དངོས་སུ་བརྗོད་པ་ལྟ་བུ་ཡིན་པའི་ཕྱིར། ཕྱོགས་ཆོས་དང་ལྡོག་ཁྱབ་དངོས་སུ་བརྗོད་ནས་རྗེས་ཁྱབ་ཤུགས་ལ་འཕེན་པ་ནི། རྟག་ན་མ་བྱས་པས་ཁྱབ། དཔེར་ན། ནམ་མཁའ་བཞིན། སྒྲ་ནི་བྱས་སོ་ཞེས་པ་ལྟ་བུའོ། །འོན་ཀྱང༌། བྱས་ན་མི་རྟག་པས་ཁྱབ་པ་དང༌། རྟག་ན་མ་བྱས་པས་ཁྱབ་པ་གཉིས་ནི། སྦྱོར་བ་དེའི་རྗེས་ཁྱབ་དང་ལྡོག་ཁྱབ་མ་ཡིན་གྱི། བྱས་པ་ཉིད་དེའི་རྗེས་ཁྱབ་དང་ལྡོག་ཁྱབ་ཡིན་ཞིང༌། ཕྱོགས་ཆོས་ཀྱང་ཡིན་ཏེ། དེའི་ཚུལ་གསུམ་ཡིན་པའི་ཕྱིར་རོ། །





གཉིས་པ་འཕྲོས་དོན་གཞན་ལ།


			འོ་ན། གཞི་མ་གྲུབ་པ་ཆོས་ཅན་དུ་བཟུང་བའི་རྟགས་ཡང་དག་ཡོད་དམ་མེད། ཡོད་ན་དེའི་ཕྱོགས་ཆོས་ཇི་ལྟར་གྲུབ། མེད་ན་ནི། རི་བོང་རྭ་ཆོས་ཅན། བདག་མེད་ཡིན་ཏེ། ཡོད་མེད་གང་རུང་ཡིན་པའི་ཕྱིར་ཞེས་པ་འདི། རྟགས་སྦྱོར་ཡང་དག་ཇི་ལྟར་ཡིན་ཞེ་ན། འདི་ལ་བཞེད་པ་མི་མཐུན་པ་ཡོད་ཀྱང་རྒྱལ་ཚབ་རིན་པོ་ཆེས་ནི། སྒྲུབ་རྟགས་ལ་གཞི་མ་གྲུབ་པ་རྩོད་གཞིར་བཟུང་བའི་རྟགས་ཡང་དག་མེད་ཀྱང༌། དགག་རྟགས་ལ་དེ་ཡོད་པར་བཤད་པས་དཔྱད་རྒྱུ་མང་ཡང་བཞག་གོ །

			དབུ་མའི་ལུགས་ཀྱི་རྟེན་འབྲེལ་གྱི་རྟགས་དང༌། ཆ་ཅན་གྱི་རྟགས། གཅིག་དུ་བྲལ་གྱི་རྟགས། མུ་བཞི་སྐྱེ་འགོག་གི་རྟགས་རྣམས་སྔར་བཤད་པའི་རྟགས་གསུམ་གང་རུང་དུ་འདུས་སམ་མ་འདུས་ཞེ་ན། སྤྱིར་རྟགས་ཡང་དག་ཐམས་ཅད་འབྲས་རང་མ་དམིགས་པའི་རྟགས་གསུམ་དུ་འདུས་ལ། འབྲས་རང་གི་རྟགས༌གཉིས་ནི་གཙོ་བོར་སྒྲུབ་རྟགས་ཡིན་ཞིང༌། མ་དམིགས་པའི་རྟགས་ལ་དགག་རྟགས་གཙོ་ཆེ་ཡང༌། དེ་སྒྲུབ་ཀྱི་དགག་རྟགས་ཡིན་ན། དགག་པ་ཡིན་མི་དགོས་ཏེ། བྱས་པ་དེ་སྒྲུབ་པ་ཡིན་ཀྱང༌། དེ་སྒྲ་མི་རྟག་པར་སྒྲུབ་པར་བྱེད་པའི་རང་བཞིན་གྱི་རྟགས་ཡང་དག་དང༌། སྒྲ་རྟག་སྟོང་དུ་སྒྲུབ་པར་བྱེད་པའི་མ་དམིགས་པའི་རྟགས་ཡང་དག་ཡིན་པའི་ཕྱིར། ཕྱི་མ་གྲུབ་སྟེ། དེ་དེ་སྒྲུབ་ཀྱི་འགལ་ཟླ་དམིགས་པའི་རྟགས་ཡང་དག་ཡིན་པའི་ཕྱིར་ཏེ། སྒྲ་ཆོས་ཅན། རྟག་པས་སྟོང་སྟེ། བྱས་པ་ཡིན་པའི་ཕྱིར། ཞེས་བཀོད་པའི་ཚེ་དེ་ལྟར་ཡིན་པའི་ཕྱིར། དབུ་མའི་ལུགས་ཀྱི་རྟེན་འབྲེལ་གྱི་རྟགས་ནི། དེའི་ལུགས་ལ་རྟེན་འབྲེལ་དེ་དངོས་པོ་བདེན་མེད་དུ་སྒྲུབ་པའི་འགལ་ཟླ་དམིགས་པའི་རྟགས་ཡིན་པར་རྗེ་ཉིད་ཀྱིས་བཤད་ཅིང༌། ཆ་ཅན་གྱི་རྟགས་ཀྱང་དེ་དང་འདྲའོ། །དེའི་ལུགས་ལ་བདེན་མེད་སྒྲུབ་པའི་རྟགས་ཡང་དག་ཐམས་ཅད་ཀྱང་དེ་སྒྲུབ་ཀྱི་འགལ་དམིགས་སུ་འགྱུར་ཏེ། དེ་ཡང་སྣང་རུང་མ་དམིགས་པའི་རྟགས་གཙོ་ཆེའོ། །

			མཚོན་ན། བུམ་པ་ཆོས་ཅན། བདེན་པར་མེད་དེ། བདེན་པར་ཚད་མས་མ་དམིགས་པའི་ཕྱིར། ཞེས་པའི་རྟགས་འདི་ལྟ་བུ་རང་བཞིན་མ་དམིགས་པའི་རྟགས་དང༌། བུམ་པས་དག་པའི་ས་ཕྱོགས་ན་ཆོས་ཅན། གསེར་བུམ་མེད་དེ། བུམ་པ་མེད་པའི་ཕྱིར་ཞེས་པའི་རྟགས་འདི་ལྟ་བུ་ཁྱབ་བྱེད་མ་དམིགས་པའི་རྟགས་དང༌། མེས་དབེན་པའི་རྩིག་སྐོར་ན་ཆོས་ཅན། དུ་བ་མེད་དེ། མེ་མེད་པའི་ཕྱིར་ཞེས་པའི་རྟགས་འདི་ལྟ་བུ་རྒྱུ་མ་དམིགས་པའི་རྟགས་དང༌། མྱུ་གུ་ཆོས་ཅན། བདེན་པས་སྟོང་སྟེ། རྟེན་འབྲེལ་ཡིན་པའི་ཕྱིར་ཞེས་པའི་རྟགས་འདི་ལྟ་བུ་འགལ་ཟླ་དམིགས་པའི་རྟགས་ཡང་དག་ཡིན་པ་དེ་བཞིན་དུ་གཞན་ལ་སྦྱར་ནས་ཤེས་པར་བྱའོ། །

			གཞི་གཅིག་ལ་ལྟོས་པའི་རྟགས་གསུམ་འགལ་ཡང་སྒྲུབ་གཞི་སོ་སོ་ལ་ལྟོས་ནས་མི་འགལ་ཏེ། མཚོན་ན། སྐྱེས་པ་དེ། མྱུ་གུ་རང་གི་རྒྱུ་ལས་བྱུང་བར་སྒྲུབ་པར་བྱེད་པའི་འབྲས་རྟགས་ཡང་དག་ཡིན་ཀྱང༌། མྱུ་གུ་མི་རྟག་པར་སྒྲུབ་པའི་རང་བཞིན་གྱི་རྟགས་དང༌། དེ་གང་ཟག་གི་བདག་མེད་དུ་སྒྲུབ་པར་བྱེད་པའི་མ་དམིགས་པའི་རྟགས་ཡང་དག་ཡིན་པའི་ཕྱིར་རོ། །བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ཆོས་དོན་གསུམ་པོ་སྤྱི་མཚན་རྟོག་པས་བཏགས་ཙམ་ཡིན་ཡང༌། དེ་སྒྲུབ་ཀྱི་རྟགས་ཆོས་དོན་གསུམ་པོ་གང་རུང་ཡིན་ན། རང་མཚན་ཡིན་དགོས་ཏེ། དེ་ཡིན་ན། དངོས་པོ་ཡིན་དགོས་པའི་ཕྱིར་ཏེ། དེ་སྒྲུབ་ཀྱི་རྩོད་གཞི་ཡིན་ན་སྒྲ་ཡིན་དགོས་པའི་ཕྱིར་ཏེ། དེ་སྒྲུབ་ཀྱི་རྩོད་གཞི་ཡིན་ན་སྒྲ་དང་གཅིག་ཡིན་དགོས་ཤིང༌། དངོས་ཀྱི་སྒྲུབ་བྱའི་ཆོས་ཡིན་ན་མི་རྟག་པ་ཡིན་དགོས། རྟགས་ལ་བྱས་པ་ཉིད་དགོས་པའི་ཕྱིར་རོ། །དེས་ན་དེ་སྒྲུབ་ཀྱི་རྟགས་ཆོས་དོན་གསུམ་ནི་དེ་སྒྲུབ་ཀྱི་རྟགས་ཆོས་དོན་གསུམ་མིན་ཞེས་བྱ་སྟེ། དེ་བཞིན་དུ་གཞན་ལ་ཡང་སྦྱར་ནས་ཤེས་པར་བྱ་དགོས་སོ། །





ཞར་བྱུང་མཚོན་སྦྱོར་གྱི་རྣམ་གཞག་བཤད་པ་ལ།


			དགག་བཞག་གཉིས་ལས། དང་པོ་ནི། ཁ་ཅིག་ན་རེ། ཤུག་པའི་ཀ་བ་མཚན་གཞི། ཀ་བ་ཡིན་པར་མཚོན། གདུང་འདེགས་ཀྱི་དོན་བྱེད་ནུས་པ་ཡིན་པ་ཞེས་པའི་མཚོན་སྦྱོར་འདི་མཚོན་སྦྱོར་རྣམ་དག་ཡིན་ཟེར་ན། དེ་མི་འཐད་པར་ཐལ། ཤུག་པའི་ཀ་བ་ཚད་མས་ངེས་ནས། ཀ་བ་ཚད་མས་མ་ངེས་པའི་གང་ཟག་མེད་པའི་ཕྱིར། མ་གྲུབ་ན། དེར་ཐལ། ཤུག་པའི་ཀ་བ་ཚད་མས་ངེས་པའི་གང་ཟག་ཡིན་ན། ཤུག་པའི་ཀ་བ་དེ་ཀ་བར་ཚད་མས་ངེས་པའི་གང་ཟག་ཡིན་དགོས་པའི་ཕྱིར། མ་གྲུབ་ན། དེར་ཐལ། ཤུག་པའི་ཀ་བ་ཚད་མས་ངེས་པའི་གང་ཟག་ཡིན་ན། ཤུག་པའི་ཀ་བ། ཤུག་པའི་ཀ་བར་ཚད་མས་ངེས་པའི་གང་ཟག་ཡིན་དགོས་པའི་ཕྱིར།

			ཡང་ཁ་ཅིག་ན་རེ། གསེར་བུམ་མཚན་གཞི། བུམ་པ་ཡིན་པར་མཚོན། ལྟོ་ལྡིར་ཞབས་ཞུམ་ཆུ་སྐྱོར་བའི་དོན་བྱེད་ནུས་པ་ཞེས་པའི་མཚོན་སྦྱོར་འདི་མཚོན་སྦྱོར་རྣམ་དག་ཡིན་ཟེར་ན། དེ་མི་འཐད་པར་ཐལ། གསེར་བུམ་ཚད་མས་ངེས་ནས། བུམ་པ་ཚད་མས་མ་ངེས་པའི་གང་ཟག་མེད་པའི་ཕྱིར། ཞེས་སོགས་སྒྲུབ་ཚུལ་གོང་དང་རིགས་འགྲེ་བར་བྱའོ། །

			ཡང་ཁ་ཅིག་ན་རེ། གསེར་བུམ་མཚན་གཞི། བུམ་པ་ཡིན་པར་མཚོན། ལྟོ་ལྡིར་བ་ཡིན་པ་ཞེས་པའི་མཚོན་སྦྱོར་འདི་མཚོན་སྦྱོར་རྣམ་དག་ཡིན་ཟེར་ན། དེ་མི་འཐད་པར་ཐལ། ལྟོ་ལྡིར་བ་དེ་བུམ་པའི་མཚན་ཉིད་མ་ཡིན་པའི་ཕྱིར། མ་གྲུབ་ན། ལྟོ་ལྡིར་བ་ཡིན་ན། བུམ་པ་ཡིན་དགོས་པར་ཐལ། ལྟོ་ལྡིར་བ་བུམ་པའི་མཚན་ཉིད་ཡིན་པའི་ཕྱིར། རྟགས་ཁས། འདོད་ན། བུམ་པ་ཞབས་རྡོལ་བ་ཆོས་ཅན། བུམ་པ་ཡིན་པར་ཐལ། ལྟོ་ལྡིར་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། ལྟོ་ལྡིར་བ་ཡིན་པར་ཐལ། ལྟོ་ལྡིར་བ་ཡིན་པར་མངོན་སུམ་དུ་གྲུབ་པའི་ཕྱིར། འདོད་ན། བུམ་པའི་མཚན་ཉིད་ཀྱི་ཟུར་དུ་ཆུ་སྐྱོར་བའི་དོན་བྱེད་ནུས་པ་ཞེས་སྨོས་པ་ལ་དགོས་པ་མེད་པར་ཐལ། བུམ་པ་ཞབས་རྡོལ་བུམ་པ་ཡིན་པའི་ཕྱིར། འདོད་མི་ནུས་སོ། །

			གཉིས་པ་རང་ལུགས་བཞག་པ་ནི། གསེར་གྱི་ལྟོ་ལྡིར་ཞབས་ཞུམ་ཆུ་སྐྱོར་བའི་དོན་བྱེད་ནུས་པ་མཚན་གཞི། བུམ་པ་ཡིན་པར་མཚོན། ལྟོ་ལྡིར་ཞབས་ཞུམ་ཆུ་སྐྱོར་བའི་དོན་བྱེད་ནུས་པ་ཞེས་པའི་མཚོན་སྦྱོར་ལྟ་བུ་མཚོན་སྦྱོར་རྣམ་དག་ཡིན་ནོ། །དེ་ཡང་དོན་དེ་བློ་ལ་ཤར་ཡང༌། དེ་ལ་ཐ་སྙད་ཅི་འདོགས་མི་ཤེས་པའི་ངོར། དོན་འདི་འདྲའི་རིགས་ལ། མིང་གི་ཐ་སྙད་འདི་ལྟར་ཟེར་ཞེས་བརྡ་སྦྱོར་ཞིང་མཚོན་པར་བྱེད་དགོས་ལ། དཔེར་ན་གདུང་འདེགས་ཀྱི་དོན་བྱེད་ནུས་པ་བློ་ལ་ངེས་ཟིན་ཀྱང༌། དེ་ལ་ཀ་བ་ཞེས་པའི་ཐ་སྙད་སྦྱོར་མི་ཤེས་པའི་གང་ཟག་ལ། གདུང་འདེགས་ཀྱི་དོན་བྱེད་ནུས་པ། ཀ་བའི་མཚན་ཉིད་དམ་དོན་ཡིན་ནོ་ཞེས་སྨྲས་པ་ན། གདུང་འདེགས་ཀྱི་དོན་བྱེད་ནུས་པ་ལ་ཀ་བའོ་སྙམ་དུ་མིང་དོན་གྱི་འབྲེལ་བ་ཤེས་ནུས་པ་ལྟར་རོ། །དེའི་ཕྱིར་མཚན་མཚོན་གཉིས་ལས། མཚན་ཉིད་གོ་སླ་ཞིང༌། དེ་ལ་ལྟོས་ཏེ་མཚོན་བྱ་གོ་དཀའ་བ་ཞིག་དགོས་པ་ཡིན་ནོ། །

			གཞན་ཡང༌། སྒྲ་མཚན་གཞི། མི་རྟག་པ་ཡིན་པར་མཚོན། སྐད་ཅིག་མ་ཡིན་པ་ཞེས་པའི་མཚོན་སྦྱོར་དང༌། བུམ་པ་མཚན་གཞི། དངོས་པོ་ཡིན་པར་མཚོན། དོན་བྱེད་ནུས་པ་ཡིན་པ་ཞེས་པའི་མཚོན་སྦྱོར་དང༌། སྔོན་འཛིན་དབང་མངོན་སྐད་ཅིག་དང་པོ་མཚན་གཞི། ཚད་མ་ཡིན་པར་མཚོན། གསར་དུ་མི་སླུ་བའི་རིག་པ་ཡིན་པ་ཞེས་པའི་མཚོན་སྦྱོར་འདི་རྣམས་ཀྱང་མཚོན་སྦྱོར་རྣམ་དག་ཡིན་ཞིང༌། དེའི་རིགས་འགྲོས་ཀྱིས་གཞན་རྣམས་ཀྱང་ཤེས་པར་བྱའོ། །

			འདི་ལྟར་རྟགས་ཡང་དག་དང༌། ལྟར་སྣང༌། ཞར་ལ་མཚོན་སྦྱོར་གྱི་རྣམ་གཞག་བཅས་པ་བཤད་པ་ལ་ཆོས་ཅན། དགོས་པ་ཡོད་དེ། རིགས་པ་འདི་དག་གི་སྒོ་ནས། བླང་དོར་ཕྱིན་ཅི་མ་ལོག་པར་རྟོགས་ཤིང་ཉམས་སུ་བླངས་བ་ལ་རྟེན་ནས་ཐར་པ་དང་ཐམས་ཅད་མཁྱེན་པར་བགྲོད་པའི་ལམ་ལ་བདེ་བླག་ཏུ་འཇུག་པའི་ཆེད་ཡིན་པའི་ཕྱིར། འཛམ་གླིང་མཛེས་བྱེད་ཕྱོགས་གླང་ཆོས་གྲགས་ཀྱི། །གཞུང་བཞིན་མ་ནོར་གཏན་ཚིགས་རིགས་པ་ཡི། །རྣམ་བཤད་ཚིག་ཉུང་དོན་གསལ་སྒྲོན་མེ་འདིས། །ཐུབ་གཞུང་དགོངས་དོན་མ་ལུས་གསལ་བྱེད་ཤོག །

			ཚད་མའི་གཞུང་དོན་འབྱེད་པའི་ལྡེའུ་མིག་རིགས་ལམ་ཆེ་བ་རྟགས་རིགས་ཀྱི་རྣམ་གཞག་བཤད་པ་འདི་ནི། ༸གོང༌༸ས་སྐྱབས་མགོན་རྒྱལ་དབང་ཐམས་ཅད་མཁྱེན་གཟིགས་ཆེན་པོ་མཆོག་ནས། བསྡུས་གྲྭའི་གསན་བཞེས་བཀའ་དྲིན་བསྐྱངས་སྐབས་ཡོངས་འཛིན་ཕུར་ལྕོག་པ་བྱམས་པས་བསྒྲིགས་ཏེ་ཕུལ་བའོ།། །།





པར་བྱང་སྨོན་ཚིག


			རྣམ་གྲོལ་ཞི་བའི་རྒྱ་མཚོར་རོ་གཅིག་ཏུ། །

			གཞོལ་བའི་མཐའ་ཡས་ཆོས་ཚུལ་དལ་འབབས་ཀླུང༌། །

			ཚིག་གི་གཟེགས་མ་རེས་ཀྱང་དུག་གསུམ་གྱི། །

			དྲི་མ་ཡོངས་འཁྲུད་ལེགས་བཤད་བདུད་རྩི་འདི། །

			པར་དུ་བསྐྲུན་པའི་རྣམ་དཀར་ཕུང་པོའི་མཐུས། །

			ཡང་དག་ཆོས་ཀྱི་སྒོ་མོ་སྟོང་ཕྲག་བརྒྱ། །

			གདངས་ཏེ་རྒྱུད་ལྔའི་འགྲོ་བ་མ་ལུས་པ། །

			ངེས་ལེགས་ནོར་བུའི་མཛོད་ལ་དབང་འབྱོར་ཤོག །

			ཅེས་འཛམ་གླིང་ཡངས་པའི་ཁྱོན་ལ་འཚེ་མེད་ཞི་བའི་ལམ་སྟོན་རྣམ་འདྲེན་ཤཱཀྱ་སེངྒེའི་རིང་ལུགས་སྒོ་ཀུན་ནས་རྒྱས་པ་སོགས་འཕྲལ་ཡུན་ལེགས་ཚོགས་དུ་མའི་ཆེད་དུ་དམིགས། ནང་བསྟན་གྲུབ་མཐའ་རིས་མེད་ཀྱི་གསུང་རབ་དག་དཔར་དུ་བསྐྲུན་དང་བསྐྲུན་འགྱུར་གང་ལའང་སྦྱར་ཆོག་པའི་དགེ་བསྔོའི་སྨོན་ཚིག་ཏུ་ཤཱཀྱའི་དགེ་སྦྱོང་ཆོས་སྨྲ་བ་ངག་དབང་བློ་བཟང་བསྟན་འཛིན་རྒྱ་མཚོས་སྦྱར་བའོ། །

			སེར་བྱེས་མཁས་སྙན་གྲྭ་ཚང་གིས་རྗེ་བཙུན་ཡིག་ཆ་དཔེ་བསྡུར་མ་ཞུ་སྒྲིག་སྐབས་ཀྱི་ལས་བྱེད།

			ལས་གཞི་འདི་ལ་ཐོག་མཐའ་བར་གསུམ་དུ་མཐུན་འགྱུར་ཆ་ཚང་དང་དཔར་སྐྲུན་གནང་མཁན་བཅས།

			སེར་བྱེས་མཁས་སྙན་གྲྭ་ཚང་གི་ཕྱག་མཛོད་སྐབས་ཉི་ཤུ་པ།

			ཞུ་སྒྲིག་འགན་ཁུར་བ།

			སེར་བྱེས་ལྷ་རམས་པ་དགེ་བཤེས་ཡ་མ་བསོད་ནམས།

			དཔེ་རྙིང་ཁག་དྲུག་དང་ཞིབ་བསྡུར་གནང་མཁན།

			ཕྱི་ལོ་(༢༠༡༢)ལོའི་སེར་བྱེས་མཁས་སྙན་གྲྭ་ཚང་གི་འདུལ་བ་གསར་རྙིང་།

			དབུ་མ་གསར་རྙིང་གོང་འོག །ཕར་ཕྱིན་འཛིན་གྲྭ་བཅས་ནས་འདེམས་བསྐོས་ཞིབ་བསྡུར་ལས་བྱེད་རྣམ་པ།

			ཐ་མའི་ཞུ་དག་གནང་མཁན།

			སེར་བྱེས་མཁས་སྙན་གྲྭ་ཚང་གི་དཔེ་ཁྲིད་དགེ་རྒན་རྣམ་པ།

			དཀར་ཆག་སྒྲིག་མཁན།

			ཕྱི་ལོ་(༢༠༡༢)ལོའི་སེར་བྱེས་མཁས་སྙན་གྲྭ་ཚང་གི་ལྷ་རམས་འཛིན་གྲྭ།

			ཡིག་ཆར་དྲངས་པའི་མདོ་བསྟན་བཅོས་ཀྱི་ལུང་འཚོལ་མཁན་དང་དེབ་སྒྲིག་པ།

			ཕྱི་ལོ་(༢༠༡༢)ལོའི་སེར་བྱེས་མཁས་སྙན་གྲྭ་ཚང་གི་འདུལ་རྙིང་འཛིན་གྲྭ་དང་འདུལ་གསར་འོག་མའི་འཛིན་གྲྭ་བཅས་ནས་ལུང་འཚོལ་བའི་ལས་བྱེད་རྣམ་པ།

			ལས་དུས།

			ཕྱི་ལོ་(2012)ནས་(2015/08/07)བར་ལོ་ངོ་བཞིའི་ཪིང་།

			འགྲེམ་སྤེལ་བྱེད་མཁན་དང་དཔར་སྐྲུན་བདག་དབང་སེར་བྱེས་མཁས་སྙན་གྲྭ་ཚང་།

			ཕྱི་ལོ་(2015)ལོར་གློག་ཀླད་ཐོག་དཔེ་བསྡུར་མའི་པར་གཞི་ཐོག་མར་བསྒྲིགས།

			 				 					1	པ་༧་བ་༥་སྐྱེས་བུའི་རྒྱུད་ཀྱི་མ་བསྡུས་པའི།



				 					2	པ་༧་བ་སྐྱེས་བུའི་རྒྱུད་ཀྱི་བསྡུས་པའི།



				 					3	པ་༡༢་ན་༣་བུམ་པའི་ལྡོག་པ་བཞག་དུ་ཡོད་དེ།



				 					4	པ་༡༧་ན་༣་ངང་གི་སྐྱེད།



				 					5	པ་༡༨་ན་༢་བསྐྱེད་བྱེད།



				 					6	པ་༡༩་ན་༡་གྱུར་བའི་ཁྱོད།



				 					7	པ་༢༡་ན་༦་ཅན་གྱིས།



				 					8	པ་༩་བ༥གཞག་བྱ།



				 					9	བསྟན་འགྱུར་དཔེ་བསྡུར་མ། ༧༩མངོན་པ་ཀུ། སློབ་དཔོན་དབྱིག་གཉེན། མཛོད་རྩ་བ། ༡༣། ༥།



				 					10	བསྟན་འགྱུར་དཔེ་བསྡུར་མ། ༧༩མངོན་པ་ཀུ། སློབ་དཔོན་དབྱིག་གཉེན། མཛོད་རྩ་བ། ༡༣། ༣།



				 					11	བསྟན་འགྱུར་དཔེ་བསྡུར་མ། ༧༩མངོན་པ་ཀུ། སློབ་དཔོན་དབྱིག་གཉེན། མཛོད་རྩ་བ། ༡༣། ༤།



				 					12	བསྟན་འགྱུར་དཔེ་བསྡུར་མ། ༧༩མངོན་པ་ཀུ། སློབ་དཔོན་དབྱིག་གཉེན། མཛོད་རྩ་བ། ༡༣། ༡༡།



				 					13	བསྟན་འགྱུར་དཔེ་བསྡུར་མ། ༧༩མངོན་པ་ཀུ། སློབ་དཔོན་དབྱིག་གཉེན། མཛོད་རྩ་བ། ༡༣། ༢༡།



				 					14	པ་ན་༥་གཙོ་བོར་སྐྱེད།



				 					15	བསྟན་འགྱུར་དཔེ་བསྡུར་མ། ༧༩མངོན་པ་ཀུ། སློབ་དཔོན་དབྱིག་གཉེན། མཛོད་རྩ་བ། ༡༢། ༡༦།



				 					16	བསྟན་འགྱུར་དཔེར་བསྡུར་མ། ༩༧། ཚད་མ་ཅེ། སློབ་དཔོན་ཕྱོགས་ཀྱི་གླང་པོ། ཚད་མ་མདོ། ༣། ༩།



				 					17	བསྟན་འགྱུར་དཔེར་བསྡུར་མ། ༧༦། སེམས་ཙམ་ལི། སློབ་དཔོན་རྒྱལ་བའི་སྲས། མངོན་པ་ཀུན་བཏུས་ཀྱི་འགྲེལ་པ་རྒྱལ་སྲས་མ། ༡༢༡༢། ༦།



				 					18	པ་༢༢བ་༤་ལྷན་གཅིག །



				 					19	བསྟན་འགྱུར་དཔེ་བསྡུར་མ། ༧༩མངོན་པ་ཀུ། སློབ་དཔོན་དབྱིག་གཉེན། མཛོད་རྩ་བ། ༡༢། ༡༨།



				 					20	པ༢༥་ན་༢་སྐྱེས་འཆི།



				 					21	པ་༣༠་ན་༤་གཞི་སྒྲུབ།



				 					22	པ་༧་ན་༢་རྟག་པ་ཡིན་པས།



				 					23	པ་༢༤་བ་༤་གཞན་གྱིས།



				 					24	སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་ནས་དཔར་དུ་བསྐྲུན་པ། རྒྱལ་དབང་དགེ་འདུན་གྲུབ་ཀྱི་གསུང་འབུམ་པོད་བདུན་པ། རྒྱལ་དབང་དགེ་འདུན་གྲུབ། ཚད་མའི་བསྟན་བཅོས་ཆེན་པོ་རིགས་པའི་རྒྱན། ༣༣༥། ༡༡།



				 					25	བསྟན་འགྱུར་དཔེར་བསྡུར་མ། ༩༧ཚད་མ་ཅེ། དཔལ་ལྡན་ཆོས་གྲགས། རྣམ་འགྲེལ། ༥༧༤། ༩།



				 					26	ག་༧་ན་༤་མཐུན་མོངས།



				 					27	བསྟན་འགྱུར་དཔེར་བསྡུར་མ། ༩༧ཚད་མ་ཅེ། དཔལ་ལྡན་ཆོས་གྲགས། ཚད་མ་རྣམ་འགྲེལ། ༥༣༥། ༡༥།



				 					28	སྐུ་འབུམ་དཔར་མ། རྒྱལ་ཚབ་རྗེ་གསུང་འབུམ་ཆ། རྒྱལ་ཚབ་རྗེ། རྣམ་བཤད་ཐར་ལམ་གསལ་བྱེད། ༢༦༣། ༤།



				 					29	སྐུ་འབུམ་དཔར་མ། གསུང་འབུམ་ག །མཁས་གྲུབ་རིན་པོ་ཆེ། ཚད་མ་ཡིདཀྱི་མུན་སེལ། ༡༡༩། ༣།



				 					30	ག་༨་བ་༦་མ་འོང་པའི།



				 					31	ག་༩་ན་༢་འགལ་མེད།



				 					32	བསྟན་འགྱུར་དཔེར་བསྡུར་མ། ༡༠༤། ཚད་མ་ཛེ། སློབ་དཔོན་ཆོས་མཆོག །ཚད་མ་རྣམ་པར་ངེས་པའི་འགྲེལ་བཤད། (འཐད་ལྡན། )༧༧༩། ༡།



				 					33	ག་༩་བ་༣་གཞན་རིག །



				 					34	སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་ནས་དཔར་དུ་བསྐྲུན་པ། རྒྱལ་དབང་དགེ་འདུན་གྲུབ་ཀྱི་གསུང་འབུམ་པོད་བདུན་པ། རྒྱལ་དབང་དགེ་འདུན་གྲུབ། ཚད་མའི་བསྟན་བཅོས་ཆེན་པོ་རིགས་པའི་རྒྱན། ༣༡། ༣།



				 					35	ག་༡༡་བ་༡་ཡལ་ཀ



				 					36	ག་༡༥་ན༣་སྒྲ་ཅི་ཙམ།



				 					37	ག་༡༧་ན་༡་དོན་ཅིག །



				 					38	སྐུ་འབུམ་དཔར་མ། གསུང་འབུམ་ག །མཁས་གྲུབ་རིན་པོ་ཆེ། སྡེ་བདུན་ཡིད་ཀྱི་མུན་སེལ། ༡༡༦། ༦།



				 					39	ག་༡༧་ན་༢་དོན་ཅིག



				 					40	སྐུ་འབུམ་དཔར་མ། གསུང་འབུམ་ག །མཁས་གྲུབ་རིན་པོ་ཆེ། སྡེ་བདུན་ཡིད་ཀྱི་མུན་སེལ། ༡༡༧། ༡།



				 					41	སྐུ་འབུམ་དཔར་མ། གསུང་འབུམ་ག །མཁས་གྲུབ་རིན་པོ་ཆེ། སྡེ་བདུན་ཡིད་ཀྱི་མུན་སེལ། ༡༡༧། ༣།



				 					42	ག་༢༨་ན་༢་ཞེས་ན།



				 					43	ག་༡༩་ན་༡་དོན་ཅིག །



				 					44	ག་༡༩་ན་༡་དོན་ཅིག །



				 					45	བསྟན་འགྱུར་དཔེ་བསྡུར་མ། ༧༩མངོན་པ་ཀུ། སློབ་དཔོན་དབྱིག་གཉེན། མཛོད་རྩ་བ། ༡༡། ༧།



				 					46	ག་༢༡་ན་༣་རྩོན་འགྲུས།



				 					47	སྐུ་འབུམ་དཔར་མ། རྗེའི་གསུང་འབུམ་བ། རྗེ་ཙོང་ཁ་པ། རྣམ་བཤད་རིགས་པའི་རྒྱ་མཚོ། ༥༨། ༦།



				 					48	ག་༢༢་བ་༢་བརྒྱན།



				 					49	སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་ནས་དཔར་དུ་བསྐྲུན་པ། རྒྱལ་དབང་དགེ་འདུན་གྲུབ་ཀྱི་གསུང་འབུམ་པོད་བདུན་པ། རྒྱལ་དབང་དགེ་འདུན་གྲུབ། ཚད་མའི་བསྟན་བཅོས་ཆེན་པོ་རིགས་པའི་རྒྱན། ༦༣། ༡༢།



				 					50	བསྟན་འགྱུར་དཔེར་བསྡུར་མ། ༩༧ཚད་མ་ཅེ། དཔལ་ལྡན་ཆོས་གྲགས། རྣམ་འགྲེལ། ༥༢༩། ༡༠།



				 					51	ག་༢༣་བ་༡་སྟན།



				 					52	ག་༢༣་བ་༡་འབྱུང་།



				 					53	བསྟན་འགྱུར་དཔེར་བསྡུར་མ། ༦༠། དབུ་མ་འ། སློབ་དཔོན་ཟླ་བ་གྲགས་པ། འཇུག་པ། ༥༦༦། ༢༡།



				 					54	ག་༢༣་བ་༤་བྱུང་བ།



				 					55	ག་༢༣་བ༦་རྐྱེ་མ།



				 					56	ག་༢༤་ན་༡༌སུམ་བཅུ།



				 					57	བསྟན་འགྱུར་དཔེར་བསྡུར་མ། ༩༧ཚད་མ་ཅེ། དཔལ་ལྡན་ཆོས་གྲགས། རྣམ་འགྲེལ། ༤༩༡། ༡།



				 					58	བསྟན་འགྱུར་དཔེར་བསྡུར་མ། ༩༧ཚད་མ་ཅེ། དཔལ་ལྡན་ཆོས་གྲགས། རྣམ་འགྲེལ། ༤༩༦། ༡༥།



				 					59	ག་༢༤་བ༡་སྦྱི།



				 					60	བསྟན་འགྱུར་དཔེར་བསྡུར་མ། ༩༧ཚད་མ་ཅེ། སློབ་དཔོན་ཕྱོགས་ཀྱི་གླང་པོ། ཚད་མ་ཀུན་བཏུས། ༣། ༣།



				 					61	བསྟན་འགྱུར་དཔེར་བསྡུར་མ། ༩༧ཚད་མ་ཅེ། དཔལ་ལྡན་ཆོས་གྲགས། ཚད་མ་རྣམ་འགྲེལ། ༤༦༩། ༣།



				 					62	མེས་པའི་ཤུལ་བཞག་དཔེ་གྲངས་༡༧། ས་པཎ་ཀུན་དགའ་རྒྱལ་མཚན། རིག་གཏེར། ༤༥། ༡༠།



				 					63	བསྟན་འགྱུར་དཔེར་བསྡུར་མ། ༩༧ཚད་མ་ཅེ། དཔལ་ལྡན་ཆོས་གྲགས། ཚད་མ་རྣམ་འགྲེལ། ༤༦༩། ༩།



				 					64	པ་༣་མ༦་མི་ཕྱོགས།



				 					65	པ་༧་བ་༣་སྒྲུབ།



				 					66	བཀའ་འགྱུར་དཔེ་བསྡུར་མ། ༥༥། མདོ་སྡེ་ད། སྟོན་པ་བཅོམ་ལྡན་འདས། འཕགས་པ་དཔའ་བར་འགྲོ་བའི་ཏིང་ངེ་འཛིན་ཅེས་བྱ་བ་ཐེག་པ་ཆེན་པོའི་མདོ། (མདོ། )༧༥༨། ༤།



				 					67	བསྟན་འགྱུར་དཔེར་བསྡུར་མ། ༩༧ཚད་མ་ཅེ། དཔལ་ལྡན་ཆོས་གྲགས། རྣམ་འགྲེལ། ༤༧༠། ༢།



				 					68	པ་༡༡་ན་༤་བཀུར།





