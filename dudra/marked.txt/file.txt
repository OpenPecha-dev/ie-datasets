			༄༅། །ཐུན་མོང་བསྡུས་པའི་རྣམ་བཤད་འཇམ་དབྱངས་བཞད་པའི་འཛུམ་ཟེར།




			བསྡུས་པ་ཆེ་འབྲིང་ཆུང་གསུམ།





			བསྐྱར་བཅོས་དང་པོ་ཟིན་པའི་དཔེ།




			བཀའ་བརྒྱུད་དགུན་ཆོས་ཡིག་ཆ་ཕྱོགས་སྒྲིག་ཚོགས་པ།





			སྤྱིའི་སློབ་སྟོན་པ།		རྒྱལ་དབང་བཅུ་བདུན་པ་ཨོ་རྒྱན་ཕྲིན་ལས་རྡོ་རྗེ།

			ཕྱོགས་སྒྲིག་པ།		བཀའ་བརྒྱུད་དགུན་ཆོས་ཡིག་ཆ་ཕྱོགས་སྒྲིག་ཚོགས་པ།

			འཕྲུལ་འཇུག་པ།		བཀའ་བརྒྱུད་དགུན་ཆོས་ཡིག་ཆ་ཕྱོགས་སྒྲིག་ཚོགས་པ།

			མཛེས་བཀོད་པ།		ཀརྨ་བཀྲ་ཤིས་སྒྲོལ་དཀར།

			དཔེ་སྐྲུན། འགྲོ་ཕན་གཙུག་ལག་དཔེ་སྐྲུན་ཁང་།

			པར་ཐེངས་གཉིས་པ།		2016

			བདག་དབང་། / Copyright





			Annual Kagyu Debate Organization

			www.kagyugunchoe.com

			dharmaebooks.org





དཀར་ཆག །





			དཀར་ཆག །

			གླེང་བརྗོད།

			ཐུན་མོང་བསྡུས་པའི་སྡོམ་ཚིག་བཞུགས་སོ། །

			ཐུན་མོང་བསྡུས་པའི་རྣམ་བཤད།

			ཐུན་མོང་བསྡུས་པའི་རྣམ་བཤད་འཇམ་དབྱངས་བཞད་པའི་འཛུམ་ཟེར་ཞེས་བྱ་བ་བཞུགས་སོ། །

			བསྡུས་པ་ཆུང་བའི་སྐོར།

			ཁ་དོག་དཀར་དམར་གྱི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			གཞི་གྲུབ་ཀྱི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			ལྡོག་པ་ངོས་འཛིན་གྱི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			རྫས་ལྡོག་གི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			འགལ་བའི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			འབྲེལ་བའི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			གཅིག་དང་ཐ་དད་ཀྱི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			སྤྱི་དང་བྱེ་བྲག་གི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			བསྡུས་པ་འབྲིང་བའི་སྐོར།

			མཚན་མཚོན་གྱི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			རྒྱུ་འབྲས་ཀྱི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			དུས་གསུམ་གྱི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			ཡོད་རྟོགས་མེད་རྟོགས་ཀྱི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			ཡིན་ལོག་མིན་ལོག་གི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			རྗེས་སུ་འགྲོ་ལྡོག་གི་རྣམ་གཞག

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			བསྡུས་པ་ཆེ་བའི་སྐོར།

			དགག་གཞིའི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			བརྩི་ཚུལ་གྱི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			སྔ་བཙན་སོགས་ཀྱི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			སྐོར་འབེབས་ཀྱི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			ཐལ་འགྱུར་གྱི་རྣམ་གཞག །

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			ལྟ་བ་དབུ་མར་འཇུག་ཚུལ།

			གཞན་ལུགས་དགག་པ་ལ།

			རང་ལུགས་བཞག་པ་ལ།

			རྩོད་པ་སྤོང་བ་ལ།

			མཇུག་གི་དོན།





གླེང་བརྗོད།


			ད་ལན་ཐམས་ཅད་མཁྱེན་པ་ཞྭ་དམར་དྲུག་པས་མཛད་པའི་ཐུན་མོང་བསྡུས་པའི་རྩ་ཚིག་འདི་བཞིན། ཐོག་མར་བོད་དུ་བཞུགས་པའི་བཀའ་བརྒྱུད་མཁན་པོ་འགས་བླ་བྲང་བཀྲ་ཤིས་འཁྱིལ་ནས་སྟེས་དབང་གིས་རྙེད་སོན་བྱུང་ཞིང་། སྤྱི་ལོ་ཉིས་སྟོང་བཅུ་གཉིས་དང་། བཅུ་གསུམ། བཅུ་བཞི་སྟེ་ལོ་སོ་སོར་བཀའ་བརྒྱུད་དགུན་ཆོས་ཡིག་ཆ་ཕྱོགས་སྒྲིག་ཚོགས་པ་ཟུར་འཛུགས་ཀྱིས་བསྡུས་པའི་རྣམ་བཤད་འདི་ཕྱོགས་སྒྲིག་དང་པར་སྐྲུན་བྱས། སྤྱི་ལོ་ ༢༠༡༢ ནས་བཟུང་ལོ་གསུམ་གྱི་རིང་བཀའ་བརྒྱུད་དགུན་ཆོས་ཐེངས་བཅུ་དྲུག་ནས་བཅོ་བརྒྱད་པའི་བར། བསྡུས་པའི་རྣམ་བཤད་འདི་དང་ཡོངས་འཛིན་རྣམ་རྒྱལ་གྲགས་པའི་བློ་རྟགས་བཅས་ལ། ངོས་དང་ཆོས་བརྒྱུད་ཆེན་པོ་བཞིའི་དཔང་པོ་དང་ལྷན་ཅིག་པའི་མདུན་དུ་བཤད་གྲྭ་ཁག་གིས་རིགས་ལུང་འགྲན་རྩོད་བྱས། དེར་མ་ཟད་ཐེངས་སོ་སོའི་དགུན་ཆོས་གྲུབ་རྗེས། བཀའ་བརྒྱུད་སྨོན་ལམ་དང་། བདེ་བྱེད་མའི་དགུན་ཆོས་བཅས་ཀྱི་རིང་བཤད་གྲྭ་ཁག་གི་མཁན་སློབ་དང་། དཔེ་ཆ་བ་དྲག་གྲས་རྣམས་བསྡུས་ནས་བསྐྱར་ཞིབ་ཀྱང་བགྱིད་ཡོད།

			ད་ལན་སྔར་གྱི་བསྡུས་པའི་དེབ་གསུམ་པོ་གཅིག་ཏུ་བྱས་ཏེ། ཚིག་དོན་གྱི་ཆ་ལ་ཞུ་དག་དང་བསྐྱར་སྒྲིག་གང་ཐུབ་བྱས་ཐོག །བསྡུས་པའི་རྩ་ཚིག་ད་ལྟ་ལག་ཏུ་སོན་པ་བླ་བྲང་བཀྲ་ཤིས་འཁྱིལ་དང་། ཨ་མཆོག་མཚན་ཉིད་དགོན། བཀྲ་ཤིས་ལྷུན་པོའི་དཔེ་སོགས་དཔེ་མི་འདྲ་བ་མང་ཙམ་མཇལ་ཀྱང་། ཤོ་ལོ་ཀའི་གྲངས་མང་ཉུང་དང་། ནང་དོན་ཅུང་ཟད་མི་མཐུན་ཞིང་། འབྲས་སྤུངས་གནས་བཅུ་ལྷ་ཁང་དུ་གར་དབང་དྲུག་པས་མཛད་པའི་བསྡུས་པའི་རྩ་ཚིག་དཔེ་རྙིང་ཞིག་ཡོད་འདྲ་ཡང་། ད་བར་ལག་ཏུ་མ་སོན་པས་རྩ་ཚིག་གང་ཞིག་ཚད་མར་འཛིན་དགོས་མིན་ཐག་ཆོད་དཀའ་ཡང་། ཐོག་མར་རྙེད་པའི་རྩ་ཚིག་ནི་བླ་བྲང་པར་མ་ཀུན་མཁྱེན་འཇམ་དབྱངས་བཞད་པའི་གསུང་འབུམ་དུ་བཞུགས་པ་དེ་ཡིན་པས་རེ་ཞིག་འདི་ཉིད་གཙོ་བོར་བཟུང་ཡོད། རྩ་ཚིག་ཏུ་མེད་ཀྱང་ལས་དང་པོ་བར་ཉེ་བར་མཁོ་བ་ལྡོག་པ་ངོས་འཛིན་དང་།གཅིག་ཐ་དད་ཀྱི་སྐོར་སོགས་བསྣན་ཡོད་ཅིང་། གཞན་ཡང་གཞུང་དོན་དགག་བཞག་སྤོང་གསུམ་གྱི་སྒོ་ནས་འཆད་ན་རིགས་ལམ་ལ་བརྡར་ཤ་ཆོད་ཆེ་བའི་དགོས་པ་ལྡན་པས། རྣམ་གཞག་གསུམ་པོ་སོ་སོར་ཕྱེ་སྟེ་བཀྲལ། མདོར་ན་བསྡུས་པའི་རྩ་ཚིག་འདི་སླར་ཡང་ནོར་བུ་རང་ལག་ཏུ་སོན་པ་ལྟ་བུའི་སྐལ་པ་བྱུང་བ་ནི། འདི་ཉིད་ཀྱི་འཆད་ཉན་མཛད་བཞིན་པའི་ཆོས་སྡེ་ཆེན་པོ་བཀྲ་ཤིས་འཁྱིལ་དང་། བཀྲ་ཤིས་ལྷུན་པོ་སོགས་ཀྱི་མཁས་དབང་རིམ་བྱོན་གྱི་སྐུ་དྲིན་དང་། བོད་དུ་བཞུགས་པའི་བཀའ་བརྒྱུད་མཁན་པོ་རྣམས་ཀྱིས་ཐུགས་སྣང་ཆེན་པོ་མཛད་པའི་ཉེར་ལེན། རྒྱ་གར་དུ་བཞུགས་པའི་བཤད་གྲྭ་ཁག་གི་མཁན་སློབ་དགེ་འདུན་ཡོངས་ནས་ཕྱར་བ་གྲུ་འདེགས་གནང་བའི་འབྲས་བུ་བཅས་སུ་ལགས་ན། སྐབས་འདིར་ངོས་ནས་ཐུགས་རྗེ་ཆེ་ལན་བརྒྱར་ཞུ་བ་ལགས། བསྡུས་པའི་རྩ་འགྲེལ་འདི་ལ་ད་དུང་ཐེ་ཚོམ་གྱི་ཆ་ཅུང་ཟད་ཡོད་པས་སླར་བསྐྱར་བཅོས་བྱ་དགོས་པ་ཡོད་པས་ཀུན་གྱིས་ཐུགས་བཞག་ཞུ།

			ཞེས་གླེང་བརྗོད་སྦུད་ཙམ་འདི་ནི་ཨོ་རྒྱན་ཕྲིན་ལས་རྡོ་རྗེར་འབོད་པའི་གྱི་ན་བ་དེས། སྤྱི་ལོ་ ༢༠༡༥ ཟླ་ ༡༡ ཚེས་ ༢ ལ་རྒྱ་གར་བྱང་ཕྱོགས་དྷརྨ་ཤཱ་ལཱའི་ཉེ་ལོགས་སུ་བྲིས་པའོ། །





༄༅། །ཐུན་མོང་བསྡུས་པའི་སྡོམ་ཚིག་བཞུགས་སོ། །


			༄༅། །ཤེས་བྱའི་ནེའུ་གསིང་ངོས་ཡངས་ལ། །རིགས་ལམ་མེ་ཏོག་རྒོད་པ་ཅན། །

			ཀྱེ་ཀྱེ་བློ་གྲོས་གཞོན་ནུ་རྣམས། །འདི་ན་རྩེད་འཇོ་བྱ་བར་རིགས། །

			ཆོས་ཅན་དབྱེ་གཞི་བཤད་པ་དང་། །ཆོས་ཀྱི་དབྱེ་བ་བསྟན་པ་དང་། །

			ངེས་པར་བྱ་བའི་རྣམ་གཞག་དང་། །ངེས་བྱེད་ཐལ་འགྱུར་བཤད་པ་དང་། །

			ལྟ་བ་དབུ་མར་འཇུག་པའི་ཚུལ། །ལྔ་པོ་སྐབས་འདིའི་བསྡུས་དོན་ཡིན། །

			ཤེས་བྱ་གཞལ་བྱ་གཞི་གྲུབ་ཡོད། །ཆོས་དང་གཞི་དང་རྟེན་འབྲེལ་དང་། །

			དམིགས་པ་ཆོས་ཅན་ཡུལ་རྣམས་ནི། །ཁྱབ་མཉམ་དབྱེ་གཞི་ཆོས་ཅན་ཡིན། །

			དབྱེ་ན་དངོས་པོ་རྟག་པ་གཉིས། །དགག་སྒྲུབ་མཚན་མཚོན་མཚན་གཞི་གསུམ། །

			བྱས་དང་མ་བྱས་སྐྱེས་མ་སྐྱེས། །འདུས་བྱས་མ་བྱས་དངོས་དངོས་མེད། །

			འཇིག་དང་མི་འཇིག་ལ་སོགས་པའོ། །དངོས་པོ་ལ་ཡང་བེམ་པོ་དང་། །

			ཤེས་པ་ལྡན་མིན་འདུ་བྱེད་གསུམ། །བེམ་པོ་ལ་ཡང་ཕྱི་ནང་གཉིས། །

			ཕྱི་དོན་གཟུགས་ལ་སོགས་པ་ལྔ། །གཟུགས་ལ་ཁ་དོག་དབྱིབས་ཀྱི་གཉིས། །

			རྒྱས་པར་ཕྱེ་ན་ཉི་ཤུ་སྟེ། །སྔོ་སེར་དམར་དང་དཀར་པོ་དང་། །

			སྣང་མུན་སྤྲིན་དང་དུ་བ་དང་། །རྡུལ་དང་ཁུག་སྣ་ཉི་མ་དང་། །

			གྲིབ་མ་རིང་ཐུང་ལྷམ་པ་དང་། །ཟླུམ་པོ་མཐོན་པོ་དམའ་བ་དང་། །

			ཕྱ་ལེ་ཕྱ་ལེ་མ་ཡིན་པའོ། །སྒྲ་ལ་རྣམ་པ་བརྒྱད་ཡོད་དེ། །

			ཟིན་པའི་འབྱུང་བ་ལ་བརྟེན་པའི། །སེམས་ཅན་སྟོན་དང་མི་སྟོན་ལ། །

			ཡིད་འོང་མི་འོང་གཉིས་རེ་དབྱེ། །མ་ཟིན་པ་ལའང་དེབཞིན་ནོ། །

			དྲི་ལ་ཞིམ་དང་ང་བ་དང་། །མཉམ་དང་མི་མཉམ་བཞི་རུ་དབྱེ། །

			རོ་ནི་མངར་སྐྱུར་ཁ་དང་བསྐ། །ཚ་བ་ལན་ཚྭ་རྣམ་པ་དྲུག །

			རེག་བྱ་ས་ཆུ་མེ་རླུང་དང་། །འཇམ་རྩུབ་ལྕི་ཡང་གྲང་བ་དང་། །

			བཀྲེ ས་དང་སྐོམ་པ་བཅུ་གཅིག་གོ །ནང་དོན་མིག་ལ་སོགས་པ་ལྔ། །

			ཤེས་པ་ཚད་མ་ཚད་མིན་གཉིས། །ཚད་མ་ལ་ཡང་མངོན་རྗེས་གཉིས། །

			དབང་ཡིད་རང་རིག་རྣལ་འབྱོར་གྱི། །མངོན་སུམ་རྣམ་པ་བཞི་རུ་འདོད། །

			རྗེས་དཔག་དངོས་སྟོབས་གྲགས་ཡིད་གསུམ། །མ་རྟོགས་ལོག་རྟོག་ཐེ་ཚོམ་སྟེ། །

			ཚད་མིན་བློ་ཡང་གསུམ་དུ་འགྱུར། །ལྡན་པ་མིན་པའི་འདུ་བྱེད་ལ། །

			ཐོབ་དང་མ་ཐོབ་སྐལ་མཉམ་དང་། །སྙོམས་འཇུག་གཉིས་དང་སྲོག་དང་ནི། །

			སྐྱེ་གནས་མི་རྟག་རྒ ་བ་དང་། །མིང་གི་ཚོགས་སོགས་བཅུ་བཞི་ཡོད། །

			ཡང་ན་ཤེས་བྱ་རྣམ་དབྱེ་བ། །ཕུང་པོ་ཁམས་དང་སྐྱེ་མཆེད་དོ། །

			ཕུང་པོ་གཟུགས་ཚོར་འདུ་ཤེས་དང་། །འདུ་བྱེད་རྣམ་ཤེས་ཕུང་པོ་ལྔ། །

			མཛོད་ལས་གཟུགས་ཕུང་བཅུ་གཅིག་གསུངས། །མིག་སོགས་འདུས་ཏེ་རེག་པ་ལས། །

			བྱུང་བའི་ཚོར་སོགས་རྣམ་པ་དྲུག །འདུ་ཤེས་ལ་ཡང་དེ་བཞིན་དྲུག །

			མཚུངས་ལྡན་ལྡན་མིན་འདུ་བྱེད་གཉིས། །མཚུངས་ལྡན་ལ་ཡང་ལྔ་བཅུ་གསུམ། །

			ལྡན་མིན་འདུ་བྱེད་སྔར་བཤད་དང་། །གང་ཟག་ཀྱང་ནི་དེ་ཡིན་ཏེ། །

			དེ་ལ་ཡང་ནི་སྲིད་པ་གསུམ། །ངན་འགྲོ་དམྱལ་བ་སོགས་གསུམ་དང་། །

			བདེ་འགྲོ་མི་དང་འདོད་ལྷ་དྲུག །བཅུ་པོ་འདོད་པའི་ཁམས་ཡིན་ནོ། །

			དམྱལ་བ་ཚ་གྲང་ཉི་ཚེ་དང་། །ཉེ་འཁོར་བ་ཡིས་དབྱེ་བས་བཞི། །

			ཡི་དྭགས་དངོས་དང་འཐོར་བུ་གཉིས། །དུད་འགྲོ་གནས་དང་ཁ་འཐོར་གཉིས། །

			མི་ལ་གླིང་གི་དབྱེ་བས་བཞི། །འདོད་ལྷ་རྒྱལ་ཆེན་རིགས་བཞི་དང་། །

			སུམ་རྩེན་མཐབ་བྲལ་དགའ་ལྡན་དང་། །གཟུགས་ཁམས་བསམ་གཏན་བཞི་ཡིན་ཏེ། །

			ནང་གསེས་གནས་རིགས་བཅུ་བདུན་ཡོད། །འཕྲུལ་དགའ་གཞན་འཕྲུལ་དབང་བྱེད་དོ། །

			གཟུགས་མེད་རྣམ་ཤེས་མཁའ་མཐའ་ཡས། །ཅི་ཡང་མེད་པའི་སྐྱེ་མཆེད་དང་། །

			འདུ་ཤེས་ཡོད་མིན་མེད་མིན་བཞི། །ཉན་རང་བྱང་ཆུབ་སེམས་དཔའ་ཡི། །

			སོ་སྐྱེ་ཚོགས་སྦྱོར་གཉིས་གཉིས་ཡོད། །ཉན་ཐོས་རྒྱུན་ཞུགས་ཕྱིར་འོང་དང་། །

			ཕྱིར་མི་འོང་དང་དགྲ་བཅོམ་ལ། །ཞུགས་གནས་དབྱེ་བས་བརྒྱད་དུ་ཡོད། །

			རང་རྒྱལ་བསེ་རུ་ཚོགས་སྤྱོད་གཉིས། །བྱང་འཕགས་ས་བཅུའི་དབང་གིས་བཅུ། །

			སྒྲིབ་དང་བཅས་པ་སེམས་ཅན་ཏེ། །སྒྲིབ་སྤངས་སངས་རྒྱས་འཕགས་པའོ། །

			རྣམ་ཤེས་མིག་ལ་སོགས་པ་དྲུག །ཕྱི་དང་ནང་གི་ཁམས་བཅོ་བརྒྱད། །

			ཕྱིའི་གཟུགས་ལ་སོགས་པ་དྲུག །ནང་གི་མིག་སོགས་རྣམ་དྲུག་དང་། །

			མིག་གི་རྣམ་ཤེས་ཁམས་སོགས་དྲུག །སྐྱེ་མཆེད་རྣམ་པ་བཅུ་གཉིས་ཏེ། །

			ཕྱིའི་གཟུགས་ལ་སོགས་པ་དྲུག །ནང་གི་མིག་སོགས་དྲུག་ཡིན་ནོ། །

			དེ་ཡང་མཚན་ཉིད་གསུམ་ཡིན་ཏེ། །ཀུན་བཏགས་གཞན་དབང་ཡོངས་གྲུབ་བོ། །

			ཡང་ན་ཀུན་རྫོབ་དོན་དམ་གཉིས། །གཞན་དུ་རང་མཚན་སྤྱི་མཚན་གཉིས། །

			སྒྲ་ཡི་དངོས་ཡུལ་ཡིན་མིན་གཉིས། །འདྲ་བ་ཐུན་མོང་ཡིན་མིན་གཉིས། །

			ཟག་བཅས་ཟག་མེད་གཉིས་སོགས་དབྱེ། །གཞན་ཡང་དགེ་སོགས་གསུམ་ཡོད་དེ། །

			རྣམ་བྱང་དགེ་བའི་ཕྱོགས་ལ་ཡང་། །ལུས་ངག་ཡིད་ཀྱི་དགེ་བ་བཅུ། །

			བསོད་ནམས་བྱ་བ་རྣམ་གསུམ་དང་། །བསོད་ནམས་བྱ་བ་རྣམ་གསུམ་དང་། །

			ཕ་རོལ་ཕྱིན་པ་དྲུག་དང་བཅུ། །འདྲེས་དང་མ་འདྲེས་ཡོན་ཏན་དང་། །

			ཆོས་ཕུང་བརྒྱད་ཁྲི་བཞི་སྟོང་དང་། །གསུང་རབ་ཡན་ལག་བཅུ་གཉིས་དང་། །

			འདུལ་མངོན་མདོ་སྡེའི་སྡེ་སྣོད་གསུམ། །བྱ་སྤྱོད་རྣལ་འབྱོར་བླ་མེད་དོ། །

			གསང་སྔགས་རྒྱུད་སྡེ་རྣམ་པ་བཞི། །སྨིན་བྱེད་བུམ་པའི་དབང་སོགས་བཞི། །

			གྲོལ་བྱེད་བསྐྱེད་རྫོགས་རིམ་པ་གཉིས། །འབྲས་བུ་སྐུ་བཞི་ཡེ་ཤེས་ལྔ། །

			གཞན་ཡང་འགོག་ལམ་བདེན་པ་གཉིས། །སྐུ་དང་ཡེ་ཤེས་འཕྲིན་ལས་སོགས། །

			ལུས་ངག་ཡིད་ཀྱི་མི་དགེ་བཅུ། །ཉོན་མོངས་ཤེས་བྱའི་སྒྲིབ་པ་གཉིས། །

			མཐོང་དང་སྒོམ་པས་སྤང་བྱ་གཉིས། །དེ་སོགས་ཀུན་ཉོན་མི་དགེའི་ཕྱོགས། །

			སྒྲིབ་དང་མ་སྒྲིབ་ལུང་མ་བསྟན། །བྱེ་བྲག་སོ་སོར་ཕྱེ་བ་ན། །

			རྣམ་གྲངས་བགྲང་ལས་འདས་པར་འགྱུར། །ངེས་པར་བྱེད་པའི་རྣམ་གཞག་ལ། །

			རྫས་ལྡོག་འགལ་འབྲེལ་སྤྱི་བྱེ་བྲག །མཚན་མཚོན་རྒྱུ་འབྲས་ཡོད་མེད་རྟོགས། །

			ཡིན་མིན་ལོག་དང་རྗེས་འགྲོ་ལྡོག །དགག་གཞི་བརྩི་ཚུལ་སྔ་ཕྱི་བཙན། །

			སྐོར་འབེབས་དང་ནི་བཅུ་གསུམ་ཡོད། །རྫས་ཆོས་དེ་དང་ཉེ་དང་བཅས། །

			ཁྱོད་ཁྱོད་ཁྱོད་མིན་ཁྱོད་མ་ཡིན། །རྫས་ཆོས་དེ་དང་ཉེ་དང་བཅས། །

			ཁྱོད་ཁྱོད་ཁྱོད་མིན་ཁྱོད་མ་ཡིན། །དེ་གསུམ་གང་ལ་མི་ཉེ་བ། །

			ཁྱོད་ཁྱོད་མིན་ལ་ཁྱོད་མ་ཡིན། །ཁྱོད་ཡིན་སོ་སོའི་སྒྲུབ་བྱེད་ནི། །

			མཚན་གཞི་གང་ཡིན་དེའི་ལྡོག་པ། །དེ་མ་ཡིན་དང་འགལ་བའོ། །

			གཞི་དེ་ཡོད་ན་ཡོད་རྟོགས་དང་། །མེད་ན་མེད་རྟོགས་ཚད་མ་ཀུན། །

			དངོས་པོ་ཡིན་ན་རྒྱུ་འབྲས་ཀུན། །དགག་གཞི་ཅན་གྱི་ཆོས་ལ་ནི། །

			ཁྱབ་བྱ་འབྲེལ་བ་བལྟོས་པ་ཀུན། །ཁོ་ཁོ་ཡིན་པའི་ཆོས་རྣམས་ཀྱི། །

			ལྡོག་པ་དང་འགལ་མ་ལུས་ཀུན། །མེད་པ་རྣམས་དང་མ་འབྲེལ་བ། །

			དེ་དང་ཕན་ཚུན་ཐ་མི་དད། །ཡོད་མེད་ཀུན་དང་ཐ་དད་དུ། །

			གྱུར་པའི་སྒྲུབ་པ་ཐམས་ཅད་དང་། །ཡོད་མེད་ཀུན་གྱི་རྗོད་བྱེད་སྒྲ། །

			དེ་རྣམས་ཞེས་བརྗོད་སྒྲ་ལ་སོགས། །རྫས་ཆོས་ཡིན་པའི་ཆོས་རྣམས་ལ། །

			དེ་མིན་ཡོད་ན་དེ་དག་ཀུན། །རྫས་ཆོས་སུ་ནི་ངེས་པ་ཡིན། །

			ཤེས་བྱ་དངོས་པོ་སྒྲུབ་པ་སོགས། །རྐྱང་པ་སློབ་དཔོན་ངག་ལས་ཤེས། །

			ཡོད་པ་རྣམས་དང་ཐ་དད་དང་། །དེ་དང་ཕན་ཚུན་ཐ་དད་དང་། །

			དེ་དང་ཕན་ཚུན་ཐ་དད་དང་། །ཁྱབ་བྱེད་འབྲེལ་ཡུལ་ལྟོས་ཡུལ་ཀུན། །

			དགག་གཞི་མེད་པའི་ཆོས་ཀྱི་སྟེང་། །ཁྱབ་བྱ་འབྲེལ་བ་ལྟོས་པ་ཀུན། །

			ཡོད་མེད་ཀུན་དང་ཐ་དད་དང་། །རྟག་པའང་ཡིན་པའི་གཞི་མཐུན་ཀུན། །

			ཡོད་དང་ཕན་ཚུན་ཐ་དད་དང་། །དེ་ཡི་གཞི་མཐུན་ཐམས་ཅད་དང་། །

			མེད་པ་རྣམས་དང་མ་འབྲེལ་བ། །དེ་དང་ཕན་ཚུན་ཐ་མི་དད། །

			རང་མིན་ལྡོག་ཆོས་ཡིན་རྣམས་ལ། །དེ་མིན་ཡོད་ན་དེ་དག་ཀུན། །

			རང་ཡིན་ལྡོག་ཆོས་ཡིན་པར་ངེས། །རྟག་པ་བདག་མེད་ལ་སོགས་པ། །

			རྐྱང་པ་སློབ་དཔོན་ངག་ལས་ཤེས། །ཡོད་པ་རྣམས་ཀྱི་ལྡོག་པའམ་གཅིག །

			ཕན་ཚུན་ཐ་མི་དད་རྣམས་དང་། །ཡིན་པ་ཡོད་པའི་ཆོས་རྣམས་དང་། །

			ཁྱབ་མཉམ་ཀུན་དང་མཚན་གཞི་དང་། །སྦྱར་བའི་མཚན་མཚོན་མ་ལུས་ཀུན། །

			ཡོད་མེད་ཀུན་དང་ཐ་དད་དང་། །དངོས་པོ་རྐྱང་གི་གཞི་མཐུན་ཀུན། །

			ཡོད་མེད་ཀུན་དང་དངོས་འགལ་དང་། །ཡིན་པ་མེད་པའི་ཆོས་ཀུན་དང་། །

			རང་ཡིན་ལྡོག་ཆོས་ཡིན་རྣམས་ལ། །དེ་མིན་ཡོད་ན་དེ་དག་ཀུན། །

			རང་མིན་ལྡོག་ཆོས་ཡིན་པར་ངེས། །མཚན་ཉིད་ལ་སོགས་རྐྱང་པ་རྣམས། །

			སློབ་དཔོན་ངག་ལས་ཤེས་པར་བྱ། །ཡོད་མེད་ཀུན་དང་ཐ་དད་དང་། །

			རང་མིན་ལྡོག་ཆོས་མིན་ན་འམ། །རང་ཡིན་ལྡོག་ཆོས་མ་ཡིན་པའི། །

			གཞི་མཐུན་ཀུན་དང་རང་མིན་ལ། །ཉེ་བའི་ལྡོག་ཆོས་ཡིན་རྣམས་ལ། །

			དེ་མིན་ཡོད་ཀུན་རང་ཡིན་ལ། །ཉེ་བའི་ལྡོག་ཆོས་ཕུང་སུམ་ཡིན། །

			ཡོད་མེད་ཀུན་དང་ཐ་དད་དང་། །རང་མིན་ལྡོག་ཆོས་ཡིན་པ་འམ། །

			རང་ཡིན་ལྡོག་ཆོས་ཡིན་པ་ཡི། །གཞི་མཐུན་ཀུན་དང་རང་ཡིན་ལ། །

			ཉེ་བའི་ལྡོག་ཆོས་ཡིན་རྣམས་ལ། །དེ་མིན་ཡོད་ཀུན་རང་མིན་ལ། །

			ཉེ་བར་བྱེད་པའི་ལྡོག་ཆོས་ཡིན། །ཡོད་མེད་ཀུན་དང་ཐ་དད་དང་། །

			རྫས་ཆོས་སྒྲུབ་པ་གང་རུང་གི །གཞི་མཐུན་རྣམས་དང་རྫས་ཆོས་ལ། །

			ཉེ་བའི་ལྡོག་ཆོས་ཡིན་རྣམས་ལ། །དེ་མིན་ཡོད་ཀུན་རྫས་ཆོས་ལ། །

			ཉེ་བར་བྱེད་པའི་ལྡོག་ཆོས་ཡིན། །ཡོད་མེད་ཀུན་དང་ཐ་དད་དང་། །

			དགག་པ་ཡང་ནི་གཞི་མཐུན་ཀུན། །ཡོད་མེད་ཀུན་དང་ཐ་དད་དང་། །

			དགག་པ་ཡང་ནི་གཞི་མཐུན་ཀུན། །ཆོས་གང་དེ་གསུམ་མི་ཉེ་བ། །

			ཡིན་ལ་མ་ཡིན་ཡོད་པ་ཀུན། །དེ་གསུམ་གང་ལ་མི་ཉེ་བའི། །

			ལྡོག་ཆོས་ཕུང་པོ་གསུམ་པ་ཡིན། །འགལ་དང་མི་འགལ་འདི་ལྟ་སྟེ། །

			ལྷན་ཅིག་མི་གནས་ཕན་ཚུན་སྤང་། །བྱ་རོག་འུག་པ་མེ་ཆུ་བཞིན། །

			ཚད་མའི་གཞུང་ལུགས་རྣམས་ལས་འབྱུང་། །དེང་སང་བསྡུས་པ་ཡོངས་གྲགས་ལས། །

			འགལ་བ་ཙམ་མིན་བརྒྱུད་འགལ་ལ། །འགལ་ཁྱབ་དཀྱུས་མ་སྒོ་གཉིས་འབུད། །

			ལྡོག་པ་ཐ་དད་ཡིན་པར་དགོས། །དངོས་འགལ་ཡིན་ན་དེ་གཉིས་སྟེང་། །

			ཁ་བུབ་གཉིས་དང་སྒོ་བཞི་འབུད། །ཁྱོད་དང་འགལ་བ་ཁྱོད་དང་ནི། །

			མི་འགལ་བ་དང་དངོས་འགལ་དང་། །སྒྲུབ་པ་གང་གི་གཞི་མཐུན་ནི། །

			ཡིན་ཏེ་བདག་མེད་ཡིན་པའི་ཕྱིར། །ཞེས་པ་འདི་ལ་ཁྱབ་པ་ཡོད། །

			ཁྱོད་དང་མི་འགལ་བ་དེ་ནི། །འགལ་བ་དང་ནི་དངོས་འགལ་དང་། །

			དགག་པ་གང་གི་གཞི་མཐུན་ནི། །ཡིན་ཏེ་ཤེས་བྱ་ཡིན་པའི་ཕྱིར། །

			ཞེས་པ་འདི་ལ་ཁྱབ་པ་ཡོད། །ཁྱོད་རང་ཁྱོད་དང་མི་འགལ་ཏེ། །

			ཤེས་བྱ་བདག་མེད་ཡིན་པའི་ཕྱིར། །འབྲེལ་དང་མ་འབྲེལ་འདི་ལྟ་སྟེ། །

			བྱས་དང་མི་རྟག་ལྟ་བུ་ནི། །བདག་ཉིད་གཅིག་པའི་འབྲེལ་པ་དང་། །

			མེ་དང་དེ་འབྲེལ་དུ་བ་བཞིན། །དེ་ལས་བྱུང་བའི་འབྲེལ་བ་ཞེས། །

			ཚད་མའི་གཞུང་ལུགས་རྣམས་ལས་གསུངས། །མེད་ན་མི་འབྱུང་ཞེས་པ་ཡི། །

			དོན་ཡང་དེ་བྱུང་འབྲེལ་ལ་གནས། །འོན་ཀྱང་བསྡུས་གྲྭ་ཡོངས་གྲགས་ལ། །

			ཁྱོད་ཆོས་དེ་དང་འབྲེལ་བར་ཐལ། །དེ་དང་ཐ་དད་ཡིན་གང་ཞིག །

			ཆོས་དེ་མེད་ན་ཁྱོད་ཀྱང་ནི། །མེད་པས་ཁྱབ་པའི་ཕྱིར་ཞེ་ན། །

			འབྲེལ་བའི་ཁྱབ་པར་འཆད་པ་ཡིན། །ཁྱོད་དང་འབྲེལ་བ་གང་ཡིན་ཏེ། །

			མ་འབྲེལ་བ་དང་དངོས་འགལ་དང་། །སྒྲུབ་པ་ཡང་གི་གཞི་མཐུན་ནི། །

			ཡིན་ཏེ་ཤེས་བྱ་ཡིན་ཕྱིར་རོ། །ཁོ་དང་མ་འབྲེལ་བ་དེ་ནི། །

			འབྲེལ་བ་དང་ནི་དངོས་འགལ་དང་། །དགག་པ་ཡང་གི་གཞི་མཐུན་ནི། །

			ཡིན་ཏེ་བདག་མེད་ཡིན་ཕྱིར་རོ། །མི་འཇིག་ཆོས་དང་རྟག་པ་ལ། །

			བདག་གཅིག་པ་ཡི་གོ་བ་ཡོད། །རྟག་པ་དངོས་པོ་ལྟ་བུ་ལ། །

			དེ་ཡི་གོ་བ་མེད་མོད་ཀྱང་། །དེང་སང་ཡོངས་གྲགས་བདག་གཅིག་གི །

			འབྲེལ་བ་ཤེས་པའི་སྤྱི་ནོར་ཟེར། །དེ་ལ་མེད་ན་མི་འབྱུང་གི །

			འཁྱོག་བཤད་ཙམ་ནི་ཡོད་པར་མངོན། །དེ་བྱུང་འབྲེལ་བ་དངོས་པོ་ལ། །

			ཡོད་ཀྱི་གཞན་ལ་མེད་དོ་ལོ། །སྤྱི་དང་བྱེ་བྲག་འདི་ལྟ་སྟེ། །

			བུམ་པ་ཤེས་བྱའི་བྱེ་བྲག་དང་། །ཤེས་བྱ་བུམ་པའི་སྤྱི་ཡིན་པར། །

			ཁས་བླངས་སྒྲུབ་བྱེད་འགོད་པའི་ཚེ། །བུམ་པ་ཤེས་བྱའི་བྱེ་བྲག་སྟེ། །

			དེ་ཡིན་དེ་དང་བདག་གཅིག་འབྲེལ། །བུམ་པ་མིན་ལ་དེ་ཡིན་པར། །

			དུ་མ་གྲུབ་པའི་ཕྱིར་ཞེས་འགོད། །དུ་མའི་མཚན་གཞི་གཉིས་སྟེང་འཛིན། །

			དེ་ལྟར་སྤྱི་དང་བྱེ་བྲག་འཇོག །ཁྱོད་དང་འགལ་བ་སྤྱི་ཡིན་ཞིང་། །

			ཁྱོད་དང་ཐ་དད་སྤྱི་ཡིན་ཏེ། །བདག་མེད་ཡིན་པའི་ཕྱིར་ཞེས་པ། །

			འདི་ནི་རྡོ་རྗེའི་བྲག་རི་ཡིན། །རྫས་ཆོས་རང་ཡིན་ལྡོག་ཆོས་ནི། །

			ཉེ་དང་བཅས་ལ་སྤྱི་ཡིས་ཁྱབ། །མཚན་གཞི་མེད་རྣམས་སྤྱི་མ་ཡིན། །

			དངོས་པོ་ལྟ་བུ་གཉིས་ཀ་ཡིན། །མཚན་མཚོན་རྣམ་གཞག་འདི་ལྟ་སྟེ། །

			མཚན་ཉིད་གོ་བྱེད་ཡིན་པ་ཡོད། །རྫས་ཡོད་ཆོས་གསུམ་ཚང་བ་འོ། །

			མཚོན་བྱ་གོ་བྱ་ཡིན་པ་ཡོད། །བཏགས་ཡོད་ཆོས་གསུམ་ཚང་བ་འོ། །

			གཞུང་ལུགས་རྣམས་ལས་གོ་བྱ་དང་། །གོ་བྱེད་མི་འཁྲུལ་བ་རུ་འཇུག །

			གོ་བྱའི་སྟེང་དུ་མཚན་གཞི་ནི། །གོ་བྱེད་ཀྱིས་ནི་འཁྲུལ་མེད་རྟོགས། །

			མཚན་མཚོན་གཞི་གསུམ་རྣམ་གཞག་གསུངས། །དེ་ཡི་ཚུལ་དང་རྗེས་མཐུན་པར། །

			བུམ་པ་མཚན་གཞི་དངོས་པོར་མཚོན། །དོན་བྱེད་ནུས་པ་ཡིན་པས་སོ། །

			ཞེས་པ་མཚན་མཚོན་སྦྱོར་བར་འཐད། །ཡོངས་གྲགས་ཁྱབ་མཉམ་སྒོ་གཉིས་དང་། །

			ལྡོག་ཁྱབ་གཉིས་ནི་སྒོ་བཞི་འབུད། །མཚན་མཚོན་སྒོ་བཞི་ཡིན་ཞེས་གྲགས། །

			མཚན་གཞི་མཚོན་བྱའི་སྟེང་དུ་ནི། །མཚན་ཉིད་ཀྱིས་ནི་ངེས་པར་བྱེད། །

			གཞི་དེ་མཚོན་བྱ་ཡིན་པའི་སྟེང་། །མཚན་ཉིད་ཅི་ཙམ་བརྩེགས་ཀྱང་ཡོད། །

			མཚོན་བྱ་བཏགས་ཡོད་གཉིས་ཀ་མེད། །གཞི་དེ་མཚན་ཉིད་ཡིན་པའི་སྟེང་། །

			བཏགས་ཡོད་ཅི་ཙམ་བརྩེགས་ཀྱང་ཡོད། །མཚན་ཉིད་རྫས་ཡོད་གཉིས་ཀ་མེད། །

			ཡུལ་གྱི་མཚན་ཉིད་བློས་རིག་སོགས། །རྣམ་གྲངས་སློབ་དཔོན་ངག་ལས་ཤེས། །

			རྒྱུ་དང་འབྲས་བུའི་རྣམ་གཞག་ནི། །སྡེ་བདུན་མཛད་པའི་གཞུང་ལུགས་ལས། །

			རྒྱུ་ལ་རང་བཞིན་ཇི་སྙེད་ཅིག །མེད་ན་མི་འབྱུང་འབྲས་བུར་གསུངས། །

			མེ་ཡི་འབྲས་བུ་དུ་བ་སྟེ། །འབྲས་བུ་ཆོས་ཀྱི་རྗེས་འཇུག་ཕྱིར། །

			ཞེས་གསུངས་རྒྱུ་འབྲས་འབྲེལ་བ་བསྟན། །སྐྱེད་པར་བྱེད་པ་རྒྱུའི་མཚན་ཉིད། །

			བསྐྱེད་པར་བྱ་བ་འབྲས་བུ་ཡི། །མཚན་ཉིད་དུ་ནི་འཐད་པ་ཡིན། །

			མི་རྟག་པ་ལ་རྒྱུ་འབྲས་ཡོད། །རྟག་ལ་རྒྱུ་འབྲས་ཡོད་མིན་ཏེ། །

			རེས་འགའ་བ་ཉིད་ཡིན་པས་ན། །སྡུག་བསྔལ་རྒྱུ་བཅས་གསུངས་ཕྱིར་རོ། །

			ཁ་ཅིག་ཕན་འདོགས་བྱ་བྱེད་ཟེར། །མི་འཐད་རྐྱེན་ཡང་རྒྱུར་ཐལ་ཕྱིར། །

			དངོས་པོ་ཐམས་ཅད་རང་རྒྱུའི་དུས། །མ་འོངས་རང་དུས་ད་ལྟར་བ། །

			རང་འབྲས་དུས་སུ་འདས་པར་ངེས། །རང་གི་རྒྱུ་ལས་སྐྱེས་པ་ནི། །

			འདུས་བྱས་ཀྱི་ནི་མཚན་ཉིད་ཡིན། །རང་ལ་ཆོས་ཅན་ཚང་བ་ཡང་། །

			སྐབས་ཐོབ་ཤེས་དགོས་འདི་ལྟ་སྟེ། །བུམ་པ་ཆོས་ཅན་དུ་བཟུང་ནས། །

			རང་གི་རྒྱུ་ལས་སྐྱེས་པར་ཐལ། །འདོད་ལན་བཏབ་སྟེ་བརྩི་བའི་ཚེ། །

			བུམ་པ་བུམ་པའི་རྒྱུ་ལས་སྐྱེས། །ཞེས་ཟེར་རིགས་པ་འདིས་མཚོན་ནས། །

			འབྲས་བུ་རང་ལས་སྐྱེས་སོགས་འགྲེ། །བུམ་པ་ཆོས་ཅན་དུ་བཟུང་ནས། །

			རང་གི་རྒྱུ་ནི་ཡོད་པར་ཐལ། །འདོད་ལན་བཏབ་སྟེ་བརྩི་བའི་ཚེ། །

			བུམ་པའི་རྒྱུ་ནི་ཡོད་ཅེས་ཟེར། །རང་ལ་ཆོས་ཅན་ཚང་བའི་ཚུལ། །

			ཁས་བླངས་སྔ་ཕྱི་མི་འགལ་ཏེ། །གོང་དུ་གཉིས་འཕར་བྱེད་པ་དང་། །

			ཕྱི་མར་གཅིག་འཕར་བྱེད་པ་ནི། །དོན་གྱིས་ཐོབ་པར་མཁས་པས་བཤད། །

			དཔེར་ན་རང་རིག་རང་མཚན་དང་། །རང་ཡིན་ལྡོག་ཆོས་ལ་སོགས་ཀྱི། །

			རང་ལ་ཆོས་ཅན་མི་འཇུག་པ། །དཔྱོད་ལྡན་ཡོངས་ལ་གྲགས་བཞིན་ནོ། །

			དངོས་པོ་ཐམས་ཅད་རང་རྒྱུའི་དུས། །མ་འོངས་རང་དུས་ད་ལྟ་བ། །

			རང་འབྲས་དུས་སུ་འདས་པར་ངེས། །ཡོད་རྟོགས་མེད་རྟོགས་འདི་ལྟ་སྟེ། །

			ཁྱད་གཞི་ཡོད་པ་གཞིར་བཅས་ལ། །མེད་རྟོགས་ཆ་ཡོད་ཡ་རྣམས་མེད། །

			ཡོད་རྟོགས་ཅི་ཙམ་བརྩེགས་ཀྱང་ཡོད། །ཡོད་རྟོགས་མེད་རྟོགས་སྤེལ་གྱུར་ཚེ། །

			ཡོད་རྟོགས་གཙོ་བས་ཆ་ཡ་བརྩི། །ཁྱད་གཞི་མེད་པ་གཞིར་བཅས་ལ། །

			མེད་རྟོགས་ཡ་ཡོད་ཆ་རྣམས་མེད། །ཡོད་རྟོགས་ཅི་ཙམ་བརྩེགས་ཀྱང་མེད། །

			ཡོད་རྟོགས་མེད་རྟོགས་སྤེལ་གྱུར་ཚེ། །མེད་རྟོགས་གཙོ་བས་ཆ་ཡ་བརྩི། །

			ཡིན་ལོག་མིན་ལོག་འདི་ལྟ་སྟེ། །ཁྱད་གཞི་ཡིན་པ་གཞིར་བཅས་ལ། །

			ཡིན་ལོག་ཆ་ཡིན་ཡ་རྣམས་མིན། །མིན་ལོག་ཅི་ཙམ་བརྩེགས་ཀྱང་ཡིན། །

			ཡིན་ལོག་མིན་ལོག་སྤེལ་གྱུར་ཚེ། །ཡིན་ལོག་གཙོ་བས་ཆ་ཡ་བརྩི། །

			ཁྱད་གཞི་མིན་པ་གཞིར་བཅས་ལ། །ཡིན་ལོག་ཡ་ཡིན་ཆ་རྣམས་མིན། །

			མིན་ལོག་ཅི་ཙམ་བརྩེགས་ཀྱང་མིན། །ཡིན་ལོག་མིན་ལོག་སྤེལ་གྱུར་ཚེ། །

			ཡིན་ལོག་གཙོ་བས་ཆ་ཡ་བརྩི། །ཡིན་པར་རྟོགས་པའི་ཚད་མའི་ཡུལ། །

			ཡིན་པ་དང་ནི་ཁྱབ་མཉམ་ཡིན། །མིན་པར་རྟོགས་པའི་ཚད་མའི་ཡུལ། །

			མ་ཡིན་པ་དང་ཁྱབ་མཉམ་ཡིན། །རྗེས་སུ་འགྲོ་ལྡོག་འདི་ལྟ་སྟེ། །

			ཆོས་ཀྱི་གྲགས་པའི་གཞུང་ལུགས་ལས། །རྗེས་དཔག་བྱ་དང་དེ་མཐུན་ལ། །

			ཡོད་དང་མེད་ལ་མེད་པ་ཞེས། །གཏན་ཚིགས་ཀྱི་ནི་ཚུལ་གསུམ་གསུངས། །

			དེ་ཡི་ཕྱི་མའི་ཚུལ་གཉིས་དང་། །ཕྱོགས་མཐུན་རྗེས་འགྲོ་ལྡོག་ཁྱབ་ཡིན། །

			རྗེས་ཁྱབ་ཐུར་ཁྱབ་ལྡོག་ཁྱབ་དང་། །འགལ་ཁྱབ་ཁ་བུབ་ལྔ་རུ་བཤད། །

			དེས་ན་ཁྱབ་པའི་དབྱེ་བ་ལ། །རྗེས་ཁྱབ་ཐུར་ཁྱབ་ལྡོག་ཁྱབ་དང་། །

			འགལ་ཁྱབ་ཁ་བུབ་ལྔ་རུ་བཤད། །ཕྱིན་ཅི་ལོག་གི་འབུད་ཚུལ་ནི། །

			བསལ་འགྱུར་རྟགས་མི་འགྱུར་དུ་གནས། །དེ་དག་སོ་སོར་ངོས་འཛིན་ན། །

			རྟགས་དེ་ཡིན་ན་བསལ་བ་དེ། །ཡིན་པས་ཁྱབ་པ་རྗེས་ཁྱབ་ཡིན། །

			བསལ་བ་ཡིན་ན་རྟགས་དེ་ཉིད། །ཡིན་པས་ཁྱབ་པ་ཐུར་ཁྱབ་ཡིན། །

			བསལ་བ་མིན་ན་རྟགས་དེ་ཉིད། །མིན་པས་ཁྱབ་པ་ལྡོག་ཁྱབ་ཡིན། །

			རྟགས་དེ་ཡིན་ན་བསལ་བ་དེ། །མིན་པས་ཁྱབ་པ་འགལ་ཁྱབ་ཡིན། །

			རྟགས་མིན་བསལ་མིན་ཁྱབ་པ་ནི། །ཁ་བུབ་ཏུ་ནི་ཤེས་པར་བྱ། །

			ཕྱིན་ཅི་ལོག་གི་འབུད་ཚུལ་ནི། །བསལ་འགྱུར་རྟགས་མི་འགྱུར་དུ་གནས། །

			ཐུར་ཁྱབ་རྣལ་མ་ཆ་རྣམས་དང་། །ལྡོག་ཁྱབ་རྣལ་མ་ཆ་རྣམས་དང་། །

			རྗེས་ཁྱབ་ཁ་བུབ་ཆ་རྣམས་དང་། །ལྡོག་ཁྱབ་ཁ་བུབ་ཆ་རྣམས་དང་། །

			འགལ་ཁྱབ་ཁ་བུབ་ཆ་རྣམས་དང་། །ཐུར་ཁྱབ་ཕྱིན་ཅི་ལོག་ངེས་པའི། །

			ལྡོག་ཁྱབ་ཕྱིན་ཅི་ལོག་ངེས་དང་། །ལྡོག་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་ཕྱིན་ཅི་ལོག་ངེས་པའི། །ཐུར་ཁྱབ་ཕྱིན་ཅི་ལོག་ངེས་སོགས། །

			བཞི་བརྒྱད་བཅུ་གཉིས་བཞི་ཚན་དང་། །ལྡོག་ཁྱབ་ཕྱིན་ཅི་ལོག་ངེས་པའི། །

			ལྡོག་ཁྱབ་ཕྱིན་ཅི་ལོག་ངེས་སོགས། །བཞི་བརྒྱད་བཅུ་གཉིས་བཞི་ཚན་དང་། །

			རྗེས་ཁྱབ་དུ་མ་བརྩེགས་གྱུར་ཀྱང་། །རྩ་བའི་རྗེས་ཁྱབ་སྟེང་དུ་གནས། །

			ཐུར་ཁྱབ་རྣལ་མ་ཡ་རྣམས་དང་། །ལྡོག་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་ཕྱིན་ཅི་ལོག་ངེས་པའི། །ཐུར་ཁྱབ་རྣལ་མར་ངེས་པ་དང་། །

			ཐུར་ཁྱབ་ཕྱིན་ཅི་ལོག་ངེས་པའི། །ཐུར་ཁྱབ་ཕྱིན་ཅི་ལོག་ངེས་པའི། །

			ལྡོག་ཁྱབ་རྣལ་མར་ངེས་པ་དང་། །ཐུར་ཁྱབ་རྣལ་མར་ངེས་པ་ཡི། །

			ལྡོག་ཁྱབ་རྣལ་མར་ངེས་པ་ཡི། །ལྡོག་ཁྱབ་རྣལ་མར་ངེས་པ་དང་། །

			ལྡོག་ཁྱབ་ཁ་བུབ་ཡ་རྣམས་ནི། །རྩ་བའི་ཐུར་ཁྱབ་སྟེང་དུ་གནས། །

			ལྡོག་ཁྱབ་རྣལ་མ་ཡ་རྣམས་དང་། །ལྡོག་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་ཕྱིན་ཅི་ལོག་ངེས་པའི། །ལྡོག་ཁྱབ་རྣལ་མར་ངེས་པ་དང་། །

			ལྡོག་ཁྱབ་ཕྱིན་ཅི་ལོག་ངེས་པའི། །ལྡོག་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་རྣལ་མར་ངེས་པ་ཡི། །ཐུར་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་ཕྱིན་ཅི་ལོག་ངེས་པའི། །ཐུར་ཁྱབ་རྣལ་མར་ངེས་པ་དང་། །

			ཐུར་ཁྱབ་རྣལ་མར་ངེས་པ་ཡི། །ལྡོག་ཁྱབ་རྣལ་མར་ངེས་པ་ཡི། །

			ཐུར་ཁྱབ་རྣལ་མར་ངེས་པ་དང་། །ལྡོག་ཁྱབ་རྣལ་མར་ངེས་པ་ཡི། །

			ཐུར་ཁྱབ་རྣལ་མར་ངེས་པ་ཡི། །ཐུར་ཁྱབ་རྣལ་མར་ངེས་པ་དང་། །

			ཐུར་ཁྱབ་ཁ་བུབ་ཡ་རྣམས་ནི། །རྩ་བའི་ལྡོག་ཁྱབ་སྟེང་དུ་གནས། །

			རྗེས་ཁྱབ་ཁ་བུབ་ཡ་རྣམས་དང་། །ལྡོག་ཁྱབ་ཕྱིན་ཅི་ལོག་ངེས་པའི། །

			ལྡོག་ཁྱབ་ཕྱིན་ཅི་ལོག་ངེས་དང་། །ཐུར་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་ཕྱིན་ཅི་ལོག་ངེས་དང་། །ལྡོག་ཁྱབ་རྣལ་མར་ངེས་པ་ཡི། །

			ཐུར་ཁྱབ་རྣལ་མར་ངེས་པ་དང་། །ཐུར་ཁྱབ་རྣལ་མར་ངེས་པ་ཡི། །

			ལྡོག་ཁྱབ་རྣལ་མར་ངེས་པ་རྣམས། །རྗེས་ཁྱབ་ཁ་བུབ་སྟེང་དུ་གནས། །

			འགལ་ཁྱབ་ཡ་རྣམས་གང་ཡིན་དང་། །ལྡོག་ཁྱབ་རྣལ་མར་ངེས་པ་ཡི། །

			ལྡོག་ཁྱབ་ཕྱིན་ཅི་ལོག་ངེས་དང་། །ཐུར་ཁྱབ་རྣལ་མར་ངེས་པ་ཡི། །

			ཐུར་ཁྱབ་ཕྱིན་ཅི་ལོག་ངེས་དང་། །ལྡོག་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་རྣལ་མར་ངེས་པ་དང་། །ཐུར་ཁྱབ་ཕྱིན་ཅི་ལོག་ངེས་པའི། །

			ལྡོག་ཁྱབ་རྣལ་མར་ངེས་པ་དང་། །རྗེས་ཁྱབ་ཕྱིན་ཅི་ལོག་ངེས་རྣམས། །

			རྩ་བའི་འགལ་ཁྱབ་སྟེང་དུ་གནས། །རྟགས་བསལ་དངོས་འགལ་བཀོད་པའི་ཚེ། །

			ཐལ་འགྱུར་དེ་ཡི་རྗེས་ཁྱབ་དང་། །ལྡོག་ཁྱབ་ལ་ནི་ཁྱད་པར་མེད། །

			རྟགས་བསལ་ཐ་མི་དད་བཀོད་ཚེ། །ཐལ་འགྱུར་དེ་ཡི་རྗེས་ཁྱབ་དང་། །

			ཐུར་ཁྱབ་ལ་ནི་ཁྱད་པར་མེད། །ཡིན་འགོད་ཀྱིས་ནི་ཐུར་ཁྱབ་དང་། །

			མིན་འགོད་ཀྱིས་ནི་ལྡོག་ཁྱབ་གཅིག །ཡིན་འགོད་ཀྱིས་ནི་ལྡོག་ཁྱབ་དང་། །

			མིན་འགོད་ཀྱིས་ནི་ཐུར་ཁྱབ་གཅིག །གང་ཞིག་ལ་སོགས་རྟགས་མང་པོ། །

			ཡོད་ཀྱང་གོང་ཚད་ཁྱེར་བ་ནས། །ཕྱི་མ་ཁྱབ་པའི་རྗེས་སུ་འབྲང་། །

			ཁ་བུབ་ཡོངས་གྲགས་ལ་མེད་ཀྱང་། །རྩ་ཁྱབ་བཞི་པོར་མ་འདུས་ཤིང་། །

			རིགས་པའི་རྣམ་གྲངས་ཡིན་པའི་ཕྱིར། །འདིར་བཀོད་པ་ལ་འགལ་བ་མེད། །

			དགག་གཞིའི་རྣམ་གཞག་འདི་ལྟ་སྟེ། །པང་ལེན་དམིགས་ཧུར་མཐའ་སྐྱོར་དང་། །

			རྒྱབ་ཁུར་མ་སྟེ་རྣམ་བཞི་དང་། །རྣམ་གྲངས་ཤོང་རྫོང་མ་ཞེས་གྲགས། །

			དཔལ་ལྡན་གྲགས་པའི་གཞུང་ལུགས་ལས། །ཚད་མ་རྣམས་ནི་མི་འཇུག་པ། །

			མེད་ལ་མི་འཇུག་འབྲས་བུ་ཅན། །གཏན་ཚིགས་བྱེ་བྲག་ལ་ལྟོས་ནས། །

			འགའ་ཞིག་མེད་ཅེས་འབྲས་བུ་ཅན། །ཤེས་བྱ་སྣང་རུང་མི་སྣང་བ། །

			མི་དམིགས་པ་ཡི་གཏན་ཚིགས་གསུངས། །དག་པའི་ས་ཕྱོགས་མེད་པའི་ཕྱོགས། །

			ཚད་མའི་མི་དམིགས་པ་ཡི་ཕྱོགས། །འདི་རྣམས་དགག་གཞིའི་དོན་དུ་མཚུངས། །

			པང་ལེན་མ་ཡི་བརྩི་ཚུལ་ནི། །བུམ་པས་དག་པའི་ས་ཕྱོགས་སུ། །

			གསེར་གྱི་བུམ་པ་མེད་ཅེས་ཏེ། །དགག་གཞིའི་པང་དུ་དགག་བྱ་ནི། །

			ཁྱད་ཆོས་རྣམས་དང་བཅས་པ་ལེན། །དམིགས་ཧུར་ཞེས་པ་དགག་བྱ་ནི། །

			འཛིན་ཅིང་ཆོས་གཞན་འདོར་བ་སྟེ། །གསེར་གྱི་བུམ་པས་དག་ཕྱོགས་སུ། །

			བུམ་པ་མེད་ཅེས་བརྗོད་པ་བཞིན། །དགག་གཞི་དགག་བྱ་ཁྱད་ཆོས་དང་། །

			བཅས་པ་མཐའ་ནས་སྐྱོར་བ་ནི། །མཐའ་སྐྱོར་མ་ཡི་ཚུལ་ཡིན་ཏེ། །

			བུམ་པས་དག་པའི་ས་ཕྱོགས་སུ། །གསེར་གྱི་བུམ་པ་བུམ་པ་ཡིས། །

			དགག་བྱ་ཁྱད་ཆོས་དང་བཅས་པ། །དགག་གཞི་ཡིས་ནི་རྒྱབ་ཏུ་ཁུར། །

			གསེར་གྱི་བུམ་པ་བུམ་པ་ཡིས། །དག་པའིི་ཕྱོགས་སུ་མེད་ཅེས་བཞིན། །

			དག་པའི་ཕྱོགས་སུ་མེད་ཅེས་བཞིན། །དགག་བྱ་དངོས་དང་ཁྱད་ཆོས་ནི། །

			ཀུན་ལ་དགག་གཞི་འཇུག་བརྩི་དང་། །ཤོང་རྫོང་མ་རུ་གྲགས་པ་སྟེ། །

			བུམ་པས་དག་པའི་ས་ཕྱོགས་སུ། །གསེར་གྱི་བུམ་པས་དག་ཕྱོགས་སུ། །

			བུམ་པ་མེད་ཅེས་བྱ་བ་བཞིན། །དོན་ཐོབ་དམིགས་ཧུར་མ་ཉིད་གནས། །

			རྣམ་གྲངས་གཞན་རྣམས་ཤེས་པར་བྱ། །བརྩི་ཚུལ་ཞེས་པའི་རྣམ་གཞག་ནི། །

			ཁྱོད་ཤུལ་དུ་ནི་ཆོས་ཅན་འཚང་། །བུམ་པ་ཁྱོད་མིན་ཁྱོད་ཆོས་ཅན། །

			དེར་ཐལ་དེའི་ཕྱིར་ཞེས་བཀོད་ནས། །འདོད་ལན་བཏབ་རྩིས་བུམ་པ་ནི། །

			བུམ་པ་ཁྱོད་མ་ཡིན་ཁྱོད་མིན། །བུམ་པ་ཁྱོད་མིན་ཁྱོད་ཡིན་ཞེས། །

			བརྩི་བ་ལྟ་བུས་རིགས་བསྒྲེས་ནས། །མང་དུ་བརྩིས་ན་ཕྲ་ཞིང་ཞིབ། །

			མི་མཆོག་ཁྱོད་ལ་ཕྱག་འཚལ་ལོ། །ཞེས་པ་ལྟ་བུའི་གཞུང་ཚིག་ལ། །

			བརྩི་ཚུལ་སྐབས་སུ་བཀག་པ་མེད། །གཞན་དུ་ཁྱོད་ཤུལ་འདེད་པ་བཀག །

			སྔ་བཙན་ཕྱི་བཙན་རྣམ་གཞག་ལ། །ཆོས་ཅན་བསལ་བ་སོ་སོ་དང་། །

			ལྷན་ཅིག་སྦྱར་བའི་བརྩི་ཚུལ་གཉིས། །དང་པོ་ལ་ཡང་སྔ་བཙན་དང་། །

			བར་བཙན་ཕྱི་བཙན་གསུམ་དུ་བཤད། །དང་པོ་སྔ་བཙན་འདི་ལྟ་སྟེ། །

			ཆོས་ཅན་དུ་མ་བརྩེགས་གྱུར་ཀྱང་། །ཆོས་ཅན་སྔ་མ་དབང་བཙན་པས། །

			ལྷག་མ་བསལ་བར་སྦྱར་ནས་སུ། །རྟགས་བསལ་ཁྱབ་པ་འཁྲུལ་མེད་བརྩི། །

			གཉིས་པ་བར་བཙན་འདི་ལྟ་སྟེ། །ཆོས་ཅན་དུ་མ་བརྩེགས་གྱུར་ཀྱང་། །

			ཡ་རྣམས་ཡོད་པར་གྱུར་པའི་ཚེ། །བར་བཙན་ཆོས་ཅན་ངོས་བཟུང་ནས། །

			ལྷག་མ་བསལ་བར་སྦྱར་ནས་སུ། །རྟགས་བསལ་ཁྱབ་པ་འཁྲུལ་མེད་བརྩི། །

			གསུམ་པ་ཕྱི་བཙན་འདི་ལྟ་སྟེ། །ཆོས་ཅན་དུ་མ་བརྩེགས་གྱུར་ཀྱང་། །

			ཆོས་ཅན་ཕྱི་མ་དབང་བཙན་པས། །རྟགས་བསལ་ཁྱབ་པ་འཁྲུལ་མེད་བརྩི། །

			བསལ་བ་ལ་ཡང་སྔ་བཙན་ནི། །བསལ་བ་དུ་མ་བརྩེགས་གྱུར་ཀྱང་། །

			བསལ་བ་སྔ་མ་དབང་བཙན་ཞིང་། །ལྷག་མ་རྟགས་ལ་སྦྱར་ནས་སུ། །

			རྟགས་བསལ་ཁྱབ་པ་འཁྲུལ་མེད་བརྩི། །གཉིས་པ་བར་བཙན་འདི་ལྟ་སྟེ། །

			བསལ་བ་དུ་མ་བརྩེགས་གྱུར་ཀྱང་། །ཡ་རྣམས་འདོད་པར་གྱུར་པའི་ཚེ། །

			བར་བཙན་བསལ་བར་ངོས་བཟུང་ནས། །ལྷག་མ་རྟགས་ལ་སྦྱར་ནས་སུ། །

			རྟགས་བསལ་ཁྱབ་པ་འཁྲུལ་མེད་བརྩི། །གསུམ་པ་ཕྱི་བཙན་འདི་ལྟ་སྟེ། །

			བསལ་བ་དུ་མ་བརྩེགས་གྱུར་ཀྱང་། །བསལ་བ་ཕྱི་མ་དབང་བཙན་པས། །

			རྟགས་བསལ་ཁྱབ་པ་འཁྲུལ་མེད་བརྩི། །ལྷན་ཅིག་སྦྱར་བའི་བརྩི་ཚུལ་ནི། །

			ཆོས་ཅན་བསལ་བ་གཉིས་ཀ་ཡང་། །དུ་མ་བརྩེགས་པར་གྱུར་པ་ན། །

			ཆོས་ཅན་སྔ་བཙན་གཞན་རྣམས་དང་། །བསལ་བ་དང་པོའི་ཚུལ་བསལ་བ། །

			ལྷག་མ་རྟགས་ལ་སྦྱར་ནས་སུ། །བརྩི་བ་ཆོས་ཅན་བསལ་བ་གཉིས། །

			སྔ་བཙན་གྱི་ནི་ལུགས་སུ་བཤད། །གཉིས་པ་བར་བཙན་འདི་ལྟ་སྟེ། །

			བར་བཙན་ཆོས་ཅན་ལྷག་མ་དང་། །བསལ་བ་བར་བཙན་བསལ་བར་སྦྱར། །

			ལྷག་མ་རྟགས་ལ་སྦྱར་ནས་སུ། །བརྩི་བ་ཆོས་ཅན་བསལ་བ་གཉིས། །

			བར་བཙན་གྱི་ནི་ལུགས་སུ་བཤད། །གསུམ་པ་ཕྱི་བཙན་འདི་ལྟ་སྟེ། །

			ཆོས་ཅན་བསལ་བ་གཉིས་ཀ་ཡང་། །དུ་མ་བརྩེགས་པར་གྱུར་པའི་ཚེ། །

			ཆོས་ཅན་ཕྱི་བཙན་བསལ་བ་ཡང་། །ཕྱི་བཙན་བྱས་ཏེ་བརྩི་བ་ནི། །

			གཉིས་ཀ་ཕྱི་བཙན་དབང་དུ་བྱས། །དེས་མཚོན་ཆོས་ཅན་སྔ་བཙན་དང་། །

			བསལ་བ་བར་བཙན་ཕྱི་བཙན་སོགས། །གང་འོས་རིགས་པས་ཤེས་པར་བྱ། །

			སྐོར་འབེབས་རྣམ་གཞག་ཅེས་བྱ་བ། །ཐལ་འགྱུར་རྟགས་བསལ་དོ་མཉམ་བརྩེགས། །

			སྔ་ཕྱི་བཙན་པ་འདིར་མི་འཐད། །རྗེས་འགྲོ་སོགས་དང་སྤེལ་ཡང་རུང་། །

			ལག་ལེན་སློབ་དཔོན་ཞལ་ལ་རག །རྣམ་གཞག་ཞིབ་མོ་བཤད་ཟིན་ཏོ། །

			ངེས་པར་བྱེད་པའི་ཐལ་འགྱུར་ནི། །དཔལ་ལྡན་གྲགས་པའི་གཞུང་ལུགས་ལས། །

			ཕྱོགས་ཆོས་དེ་ཆས་ཁྱབ་པ་ཡི། །གཏན་ཚིགས་ཞེས་དང་གཞན་དུ་ཡང་། །

			གང་དུ་གསལ་འོངས་ཀྱིས་བརྗོད་པ། །ཞེས་སོགས་གསུངས་པའི་དོན་ལྟར་དུ། །

			ཤེས་པར་འདོད་པའི་ཆོས་ཅན་དང་། །བསྒྲུབ་བྱའི་ཆོས་སུ་གཟུང་བྱ་དང་། །

			ཤེས་བྱེད་ཀྱིས་ནི་གཏན་ཚིགས་གསུམ། །ཐལ་ངག་འགོད་པའི་རྒྱུ་ཡིན་ནོ། །

			གཞུང་ལུགས་རྣམས་ལས་བཤད་ལྟར་ན། །རང་རྒྱུད་ངག་དང་ཐལ་ངག་གཉིས། །

			དང་པོ་མཉན་བྱ་ཆོས་ཅན་བཟུང་། །མི་རྟག་ཡིན་ཏེ་བྱས་པའི་ཕྱིར། །

			ཞེས་པ་ལྟ་བུའི་སྦྱོར་ངག་ཡིན། །གཉིས་པ་ཆོས་ཅན་དེ་ཉིད་བཟུང་། །

			མ་བྱས་པར་ཐལ་རྟག་པའི་ཕྱིར། །ཞེས་པ་ལྟ་བུའི་ཐལ་ངག་ཡིན། །

			དང་པོ་བསྒྲུབ་བྱའི་དམ་བཅའ་ལ། །ཤེས་བྱེད་རྟགས་སུ་བཀོད་པ་ཡིན། །

			གཉིས་པ་རྒོལ་བ་ཕ་རོལ་གྱི། །ཁས་བླངས་རྟགས་སུ་བཀོད་ནས་ཀྱང་། །

			མི་འདོད་ཚད་བསལ་ཐལ་བར་འཕངས། །ཚད་བསལ་འདི་ཡི་དབང་བྱས་ནས། །

			དེང་སང་བསལ་བ་ཞེས་པར་གྲགས། །དེ་ལྟའི་འགོད་ཚུལ་གཉིས་ཀ་ལའང་། །

			ཡོངས་གྲགས་རྟགས་བསལ་ཞེས་འབོད་ལས། །དེས་ན་ལག་ཏུ་བླང་བྱ་ནི། །

			རྟགས་ལ་ན་སྦྱར་བསལ་བ་ལ། །དགོས་ཁྱབ་གཉིས་དང་ལྡོག་སྟེ་འབུད། །

			ཆོས་ཅན་ཁྱབ་པའི་རྗེས་མི་འབྲང་། །བཀོད་ཚེ་རྟགས་བསལ་རྗེས་སུ་འབྲངས། །

			རྟགས་ལ་ལ་སྦྱར་བ་ཡང་ཡོད། །ཆོས་ལ་ཤེས་བྱས་ཁྱབ་ཅེས་བཞིན། །

			འདི་ལ་ལ་བཞག་གོ་བ་ཚང་། །གཞན་དུ་འཐད་པ་མིན་པར་གོ །

			འོན་ཀྱང་བྱེད་མཁན་ཤིན་ཏུ་མང་། །འདོད་རྟགས་མ་གྲུབ་ཁྱབ་པ་མེད། །

			ཁྱབ་པ་འགལ་དང་ཐེ་ཚོམ་ཟ། །ལྔ་པོ་ལན་ཞེས་བྱ་བ་ཡིན། །

			ཡང་ན་ཁྱབ་ལན་གཅིག་ཏུ་བསྡུ། །རྣམ་པར་ཐར་པའི་སྒོ་བཞིར་གྲགས། །

			ལྟ་བ་དབུ་མར་འཇུག་ཚུལ་ནི། །ཕྱི་ནང་དངོས་པོ་ཀུན་ཆོས་ཅན། །

			བདག་མེད་ཡིན་ཏེ་ཅིའི་ཕྱིར་ན། །བདག་མེད་མ་ཡིན་པ་ཡི་ཕྱིར། །

			ཞེས་པའི་གཏན་ཚིགས་ཆེན་པོའི་དོན། །ཆོས་ཀུན་སྤྲོས་བྲལ་བདག་མེད་དེ། །

			བདག་མེད་མིན་པའང་བདག་མེད་དོ། །ཞེས་པའི་གནས་ཚུལ་དབུ་མར་ཞུགས། །

			གཞན་ཡང་བསྡུས་པའི་རིགས་པ་ལ། །དཔྱད་ན་ཐོག་མཐའ་མི་རྙེད་ཅིང་། །

			དབུས་སུའང་གནས་པར་མི་འགྱུར་ཏེ། །ཁས་བླངས་ཐམས་ཅད་འཇིག་པར་འགྱུར། །

			ཐོག་མཐའ་མེད་ཅིང་དབུས་མི་དམིགས། །ཁས་བླངས་མེད་ཅིང་གྲུབ་མཐའ་མེད། །

			དེའི་ཚེ་དབུ་མ་ཆེན་པོ་འོ། །དལ་འབྱོར་སྐྱོན་མེད་དབང་པོ་ཚང་། །

			བློ་གསལ་གཞོན་ནུ་ཤེས་འདོད་རྣམས། །རིགས་ཚུལ་འདི་ལ་བསླབ་པར་རིགས། །

			འདི་མི་ཤེས་ན་མི་ཡི་ལུས། །ལུག་གི་གོ་འཕང་ཅན་དུ་ངེས། །

			སློབ་དཔོན་སྨྲ་བའི་སེང་གེ་ཞེས། །ཐུབ་བསྟན་བཞད་རི་སྐྱེད་ཚལ་དང་། །

			སྐུ་གཞོགས་འོག་མིན་གླིང་གི་གྲྭར། །ཐ་སྙད་ཚུལ་ལ་ལེགས་པར་སྦྱངས། །

			རིགས་པས་རྩོད་པར་སྨྲ་བ་ལ། །གངས་ཅན་ཙམ་ན་ཕུལ་བྱུང་བ། །

			དེ་ཡི་ལེགས་བཤད་རིགས་པའི་ཆོས། །བློ་གྲོས་ཅུང་ཟད་གསལ་བྱས་པ། །

			རབ་འབྱམས་གཞུང་ལུགས་སྨྲ་བ་ཡི། །ཆོས་ཀྱི་དབང་ཕྱུག་ཅེས་བྱའམ། །

			དགེ་སློང་འཇམ་དབྱངས་བཞད་པས་བཀོད། །གཞོན་ནུ་བློ་གསལ་ཤེས་འདོད་རྣམས། །

			ཚུར་ཤོག་ཅི་འདོད་དགོས་དགུ་ལོངས། །རྡོ་གཅལ་སྔོན་མོའི་སྟེང་དུ་སྦྱོངས། །

			གུ་ཡངས་ཕྱོགས་མེད་གྲྭ་ས་འགྲིམས། །ཀུན་ལ་གྲོགས་ཀྱི་དམ་པར་ལྟོས། །

			སྡང་ཚུལ་མ་སྟོན་ཉམས་དགའ་སྐྱོངས། །རྒྱལ་བ་མཉེས་པའི་མཆོད་སྤྲིན་ཡིན། །

			བསོད་ནམས་ཡེ་ཤེས་ཚོགས་ཆེན་ཡིན། །གྲྭ་ས་མཛེས་པའི་རྒྱན་འཕྲེང་ཡིན། །

			གྲོགས་བཤེས་དགའ་བའི་དགའ་སྟོན་ཡིན། །མཁས་པ་རྣམས་ལ་སྐྱེས་བཟང་ཡིན། །

			བླུན་པོ་མཁས་པར་སྦྱོར་བྱེད་ཡིན། །ཀུན་མཁྱེན་ཐོབ་པའི་དངོས་རྒྱུ་ཡིན། །





ཐུན་མོང་བསྡུས་པའི་རྣམ་བཤད།





༄༅། །ཐུན་མོང་བསྡུས་པའི་རྣམ་བཤད་འཇམ་དབྱངས་བཞད་པའི་འཛུམ་ཟེར་ཞེས་བྱ་བ་བཞུགས་སོ། །


			ན་མོ་གུ་རུ་མཉྫུ་གྷོ་ཥ་ཡ།

			ཤེས་བྱའི་མཁའ་ལ་མཁྱེན་རབ་དཀྱིལ་འཁོར་རྒྱས། །

			མཛད་པའི་འོད་སྟོང་གདུལ་བྱའི་གླིང་ལ་ཕོག །

			རྒྱལ་བའི་བསྟན་པ་ཀུན་ནས་གསལ་མཛད་པའི། །

			བཀའ་བརྒྱུད་རིན་པོ་ཆེ་ལ་ཕྱག་འཚལ་ལོ། །



			གཞན་ཕན་རྣམ་རོལ་པདྨ་འབྱུང་གནས་དང༌། །

			ས་ར་ཧ་དང་ཀླུ་ཡི་བྱང་ཆུབ་སོགས། །

			ས་བཅུའི་དབང་ཕྱུག་གཅིག་ཏུ་བསྡུས་པའི་སྐུ། །

			ཀརྨ་པ་ཞེས་གྲགས་དེའི་ཞབས་ལ་འདུད། །



			རྒྱ་ཆེན་མཁྱེན་པའི་སྤྱན་ལྡན་ཆོས་ཀྱི་མཛོད། །

			མངོན་མཐོ་ངེས་ལེགས་མ་ནོར་ལམ་སྟོན་པ། །

			ཕན་བདེའི་འབྱུང་གནས་རྗེ་བཙུན་སྤྲུལ་པའི་སྐུ། །

			ཆོས་ཀྱི་དབང་ཕྱུག་ཞབས་ལ་གསོལ་བ་འདེབས། །

			དེ་ལ་འདིར་རང་རེ་རྣམས་རྙེད་པར་དཀའ་ཞིང་རྙེད་ན་དོན་ཆེ་བའི་དལ་རྟེན་བཟང་པོ་ཐོབ། མཇལ་བར་དཀའ་བའི་རྒྱལ་བའི་བསྟན་པ་རིན་པོ་ཆེ་དང་མཇལ། དམ་ཆོས་སྟོན་པའི་སློབ་དཔོན་དང་། གྲོགས་རིགས་པ་སྨྲ་བ་རྣམས་ཀྱིས་ཕྱིའི་རྐྱེན་དང་། ནང་གི་རྐྱེན་བླང་དོར་འབྱེད་པའི་བློ་གྲོས་ཏེ་མཐུན་རྐྱེན་ཕུན་སུམ་ཚོགས་པ་དང་ལྡན་པའི་སྐབས་འདིར། ཅིས་ཀྱང་སྙིང་པོ་ལོན་པ་ཞིག་བྱ་དགོས་ཏེ། སྤྱོད་འཇུག་ལས།

			དལ་འབྱོར་འདི་ནི་རྙེད་པ་ཤིན་ཏུ་དཀའ། །

			སྐྱེས་བུའི་དོན་སྒྲུབ་ཐོབ་པར་གྱུར་པ་ལ། །

			གལ་ཏེ་འདི་ལ་ཕན་པ་མ་བསྒྲུབས་ན། །

			ཕྱིས་འདི་ཡང་དག་འབྱོར་པར་ག་ལ་འགྱུར། །

			ཞེས་གསུངས་པས་སོ། །དེ་ལྟར་སྙིང་པོ་ལེན་པ་ལ་གསུང་རབ་ཀྱི་དོན་དྲི་མ་མེད་པའི་རིགས་པས་གཏན་ལ་འབེབ་དགོས་ཏེ། ཇི་སྐད་དུ་མདོ་ལས།

			དགེ་སློང་དག་གམ་མཁས་རྣམས་ཀྱིས། །

			བསྲེག་བཅད་བརྡར་བའི་གསེར་བཞིན་དུ། །

			ལེགས་པར་བརྟགས་ལ་ང་ཡི་བཀའ། །

			བླང་བར་བྱ་ཡི་གུས་ཕྱིར་མིན། །

			ཞེས་གསུངས་པའི་ཕྱིར། དེ་ལ་བསྡུས་སྦྱོར་གྱི་རིགས་པ་རྣམས་མེད་མི་རུང་དུ་སློབ་དགོས་པས། འདིར་ཐུན་མོང་བསྡུས་པའི་རྣམ་བཤད་སྤེལ་བར་བྱ་བ་ལ། དེ་ལ་བཤད་པ་ལ་འཇུག་པའི་སྔོོན་འགྲོ། གཞུང་དོན་དངོས། མཇུག་གི་དོན་དང་གསུམ་ལས། དང་པོ་ནི། རྩ་བ་ལས།

			ཤེས་བྱའི་ནེའུ་གསིང་ངོས་ཡངས་པར། །

			རིགས་ལམ་མེ་ཏོག་རྒོད་པ་ཅན། །

			ཀྱེ་ཀྱེ་བློ་གྲོས་གཞོན་ནུ་རྣམས། །

			འདི་ན་རྩེད་འཇོ་བྱ་བར་རིགས། །

			ཞེས་བྱུང་། ཤེས་བྱའི་དོན་རྣམས་རྒྱ་ཆེ་བ་ནེའུ་གསིང་ངོས་ཡངས་པ་དང་། དེ་གཏན་ལ་འབེབ་བྱེད་ཀྱི་རིགས་ལམ་རྣམས་ནེའུ་གསིང་མཛེས་བྱེད་ཀྱི་མེ་ཏོག་གི་གཟུགས་སུ་བཀོད་དེ་བརྗོད་བྱ་ངོས་བཟུང་བ་དང་། ཀྱེ་གཉིས་ནི་ནན་ཏན་གྱི་འབོད་ཚིག་དང་། བློ་གྲོས་ཀྱི་ནོར་དང་ལྡན་པའི་གཞོན་ནུ་བློ་གསར་རྣམས་འདི་ན་སྟེ་གཞུང་འདིར་རིགས་ལམ་དྲི་མ་མེད་པས་རྩེད་འཇོ་བྱ་བར་རིགས་སོ། །ཞེས་གདུལ་བྱ་འཇུག་རིགས་པར་གདམས་པའོ། །གཉིས་པ་གཞུང་དོན་དངོས་ལ་གཉིས། ལུས་མདོར་བསྟན་དང་། ཡན་ལག་རྒྱས་པར་བཤད་པའོ། །དང་པོ་ནི། རྩ་བ་ལས།

			ཆོས་ཅན་དབྱེ་གཞི་བཤད་པ་དང་། །

			ཆོས་ཀྱི་དབྱེ་བ་བསྟན་པ་དང་། །

			ངེས་པར་བྱ་བའི་རྣམ་གཞག་དང་། །

			ངེས་བྱེད་ཐལ་འགྱུར་བཤད་པ་དང་། །



			ལྟ་བ་དབུ་མར་འཇུག་པའི་ཚུལ། །

			ལྔ་པོ་སྐབས་འདིའི་བསྡུས་དོན་ཡིན། །

			ཞེས་པ་སྟེ་འོག་ཏུ་འཆད་པར་འགྱུར་རོ། །གཉིས་པ་རྒྱས་པར་བཤད་པ་ལ་ལྔ་ལས། དང་པོ་ཆོས་ཅན་དབྱེ་གཞི་བཤད་པ་ནི། རྩ་བ་ལས།

			ཤེས་བྱ་གཞལ་བྱ་གཞི་གྲུབ་ཡོད། །

			ཆོས་དང་གཞི་དང་རྟེན་འབྲེལ་དང་། །

			དམིགས་པ་ཆོས་ཅན་ཡུལ་རྣམས་ནི། །

			ཁྱབ་མཉམ་དབྱེ་གཞི་ཆོས་ཅན་ཡིན། །

			ཞེས་བྱུང་། ཤེས་བྱ་ནས་ཡུལ་གྱི་བར་བརྒྱད་པོ་རྣམས་ནི་ཡིན་ཁྱབ་མཉམ་ཡིན་ལ། འོག་ཏུ་འབྱུང་བའི་རྟག་དངོས་སོགས་ཀྱི་དབྱེ་གཞིའི་ཆོས་ཅན་ཡང་ཡིན་ནོ། །རྟེན་འབྲེལ་དབྱེ་གཞིར་གསུངས་པ་ནི་རྩ་ཤེས་ལས།

			གང་ཕྱིར་རྟེན་འབྱུང་མ་ཡིན་པའི། །

			ཆོས་འགའ་ཡོད་པ་མ་ཡིན་ནོ། །

			ཞེས་པ་ལྟར་ངོ་བོ་ཉིད་མེད་པར་སྨྲ་བའི་ལུགས་ལྟར་གསུངས་པར་སྣང་ངོ་། །གཉིས་པ་ཆོས་ཀྱི་དབྱེ་བ་བསྟན་པ་ལ་བཞི་ལས། དང་པོ་དངོས་པོ་དང་རྟག་པ་སོགས་སུ་དབྱེ་བ་དང་། བྱེ་བྲག་དངོས་པོའི་དབྱེ་བ་གཉིས་ལས། དང་པོ་ནི། རྩ་བ་ལས།

			དབྱེ་ན་དངོས་པོ་རྟག་པ་གཉིས། །

			དགག་སྒྲུབ་མཚན་མཚོན་མཚན་གཞི་གསུམ། །

			བྱས་དང་མ་བྱས་སྐྱེས་མ་སྐྱེས། །

			འདུས་བྱས་མ་བྱས་དངོས་དངོས་མེད། །



			འཇིག་དང་མི་འཇིག་ལ་སོགས་པའོ། །

			ཞེས་བྱུང་། སྔར་གྱི་དབྱེ་གཞི་བརྒྱད་པོ་རེ་རེ་ལ་དབྱེ་ན། དངོས་རྟག་གཉིས་ནས་འཇིག་པ་དང་མི་འཇིག་པའི་ཆོས་གཉིས་ཀྱི་བར་དང་། སོགས་པས་བསྡུས་པ་རྟག་མི་རྟག་གཉིས། གཅིག་ཐ་དད་གཉིས། རྫས་ཆོས་དང་ལྡོག་ཆོས་གཉིས་སོགས་མཐའ་ཡས་སོ། །གཉིས་པ་ལ། དངོས་པོའི་དབྱེ་བ་དང་། བེམ་པོ་སོགས་ཀྱི་དབྱེ་བ་གཉིས་ལས། དང་པོ་ནི། རྩ་བ་ལས།

			དངོས་པོ་ལ་ཡང་བེམ་པོ་དང་། །

			ཤེས་པ་ལྡན་མིན་འདུ་བྱེད་གསུམ། །

			ཞེས་བྱུང་། དངོས་པོ་ལ་བེམ་ཤེས་ལྡན་མིན་འདུ་བྱེད་གསུམ་དུ་དབྱེ་བ་མདོ་སྡེ་པའི་ལུགས་ཡིན་ཏེ། བྱེ་སྨྲས་དངོས་པོ་དང་ཡོད་པ་གཉིས་དོན་གཅིག་ཏུ་འདོད་ལ། རྣམ་པར་རིག་བྱེད་མ་ཡིན་པའི་གཟུགས་བེམ་པོར་མི་འདོད་པས་གཟུགས་དང་བེམ་པོ་དོན་གཅིག་ཏུའང་མི་འདོད་དོ། །གཉིས་པ་བེམ་པོ་སོགས་ཀྱི་དབྱེ་བ་ནི་འོག་ཏུ་ཁ་དོག་དཀར་དམར་གྱི་རྣམ་གཞག་འཆད་པའི་སྐབས་སུ་འབྱུང་ངོ་། །





བསྡུས་པ་ཆུང་བའི་སྐོར།





ཁ་དོག་དཀར་དམར་གྱི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། ཁ་དོག་ཡིན་ན་དམར་པོ་ཡིན་པས་ཁྱབ་ཟེར་ན། འཇམ་དབྱངས་དཀར་པོའི་ཁ་དོག་ཆོས་ཅན། དམར་པོ་ཡིན་པར་ཐལ། ཁ་དོག་ཡིན་པའི་ཕྱིར། ཁྱབ་པ་ཁས། མ་གྲུབ་ན། འཇམ་དབྱངས་དཀར་པོའི་ཁ་དོག་ཆོས་ཅན། ཁ་དོག་ཡིན་པར་ཐལ། རྩ་བའི་ཁ་དོག་ཡིན་པའི་ཕྱིར། མ་གྲུབ་ན། རྩ་བའི་ཁ་དོག་ཡིན་པར་ཐལ། རྩ་བའི་ཁ་དོག་བཞི་པོ་གང་རུང་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། དཀར་པོའི་མདོག་ཏུ་བསྟན་དུ་རུང་བ་ཡིན་པའི་ཕྱིར། རྩ་བར་འདོད་ན། འཇམ་དབྱངས་དཀར་པོའི་ཁ་དོག་ཆོས་ཅན། དམར་པོ་མ་ཡིན་པར་ཐལ། དཀར་པོ་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། དེ་གཉིས་འགལ་བ་ཡིན་པའི་ཕྱིར། དེ་ཡིན་པར་ཐལ། དེ་གཉིས་ཡིན་པ་མི་སྲིད་པའི་ཤེས་བྱ་ཡིན་པའི་ཕྱིར།

			༢ ཁ་ཅིག་ན་རེ། ཁ་དོག་ཡིན་ན་དམར་པོ་མ་ཡིན་པས་ཁྱབ་ཟེར་ན། སངས་རྒྱས་འོད་དཔག་མེད་ཀྱི་ཁ་དོག་ཆོས་ཅན། དམར་པོ་མ་ཡིན་པར་ཐལ། ཁ་དོག་ཡིན་པའི་ཕྱིར། མ་གྲུབ་ན། སངས་རྒྱས་འོད་དཔག་མེད་ཀྱི་ཁ་དོག་ཆོས་ཅན། ཁ་དོག་ཡིན་པར་ཐལ། མདོག་ཏུ་རུང་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། མདོག་ཏུ་རུང་བ་ཡིན་པར་ཐལ། སངས་རྒྱས་འོད་དཔག་མེད་ཀྱི་ཁ་དོག་གི་མདོག་ཏུ་རུང་བ་ཡིན་པའི་ཕྱིར། རྩ་བར་འདོད་ན། སངས་རྒྱས་འོད་དཔག་མེད་ཀྱི་ཁ་དོག་ཆོས་ཅན། དམར་པོ་ཡིན་པར་ཐལ། དམར་པོའི་མདོག་ཏུ་རུང་བ་ཡིན་པའི་ཕྱིར། ཁྱབ་པ་ཡོད་པར་ཐལ། དམར་པོའི་མདོག་ཏུ་རུང་བ་དམར་པོའི་ཁ་དོག་གི་མཚན་ཉིད་ཡིན་པའི་ཕྱིར།

			༣ ཁ་ཅིག་ན་རེ། ཁ་དོག་ཡིན་ན་ཡན་ལག་གི་ཁ་དོག་ཡིན་པས་ཁྱབ་ཟེར་ན། སངས་རྒྱས་རིན་ཆེན་འབྱུང་ལྡན་གྱི་ཁ་དོག་ཆོས་ཅན། ཡན་ལག་གི་ཁ་དོག་ཡིན་པར་ཐལ། ཁ་དོག་ཡིན་པའི་ཕྱིར། ཁྱབ་པ་ཁས། མ་གྲུབ་ན། སངས་རྒྱས་རིན་ཆེན་འབྱུང་ལྡན་གྱི་ཁ་དོག་ཆོས་ཅན། ཁ་དོག་ཡིན་པར་ཐལ། སེར་པོ་ཡིན་པའི་ཕྱིར། མ་གྲུབ་ན། སངས་རྒྱས་རིན་ཆེན་འབྱུང་ལྡན་གྱི་ཁ་དོག་ཆོས་ཅན། སེར་པོ་ཡིན་པར་ཐལ། སེར་པོའི་མདོག་ཏུ་རུང་བ་ཡིན་པའི་ཕྱིར། མ་གྲུབ་ན། སངས་རྒྱས་རིན་ཆེན་འབྱུང་ལྡན་གྱི་ཁ་དོག་ཆོས་ཅན། སེར་པོའི་མདོག་ཏུ་རུང་བ་ཡིན་པར་ཐལ། སངས་རྒྱས་རིན་ཆེན་འབྱུང་ལྡན་གྱི་ཁ་དོག་དང་གཅིག་ཡིན་པའི་ཕྱིར། རྩ་བར་འདོད་ན། སངས་རྒྱས་རིན་ཆེན་འབྱུང་ལྡན་གྱི་ཁ་དོག་ཆོས་ཅན། ཡན་ལག་གི་ཁ་དོག་མ་ཡིན་པར་ཐལ། རྩ་བའི་ཁ་དོག་ཡིན་པའི་ཕྱིར། མ་ཁྱབ་ན་ཁྱབ་པ་ཡོད་པར་ཐལ། རྩ་བའི་ཁ་དོག་དང་། ཡན་ལག་གི་ཁ་དོག་གཉིས་ཀ་ཡིན་པ་མེད་པའི་ཕྱིར།

			༤ ཁ་ཅིག་ན་རེ། སྤྲིན་གྱི་ཁ་དོག་ཡིན་ན་ཡན་ལག་གི་ཁ་དོག་ཡིན་པས་ཁྱབ་ཟེར་ན། སྤྲིན་དཀར་པོའི་ཁ་དོག་ཆོས་ཅན། ཡན་ལག་གི་ཁ་དོག་ཡིན་པར་ཐལ། སྤྲིན་གྱི་ཁ་དོག་ཡིན་པའི་ཕྱིར། ཁྱབ་པ་ཁས། མ་གྲུབ་ན། སྤྲིན་དཀར་པོའི་ཁ་དོག་ཆོས་ཅན། སྤྲིན་གྱི་ཁ་དོག་ཡིན་པར་ཐལ། སྤྲིན་གྱི་མདོག་ཏུ་རུང་བ་ཡིན་པའི་ཕྱིར། ཁྱབ་སྟེ། དེ་དེའི་མཚན་ཉིད་ཡིན་པའི་ཕྱིར། རྩ་བར་འདོད་མི་ནུས་ཏེ། ཁྱོད་རྩ་བའི་ཁ་དོག་ཡིན་པའི་ཕྱིར། དེར་ཐལ། ཁྱོད་རྩ་བའི་ཁ་དོག་བཞི་པོ་གང་རུང་ཡིན་པའི་ཕྱིར། ཡིན་པར་ཐལ། དཀར་པོ་ཡིན་པའི་ཕྱིར།

			༥ ཁ་ཅིག་ན་རེ། མདོག་ཏུ་རུང་བ་དང་ཁྱོད་ཀྱི་གཞི་མཐུན་ཡོད་ན། ཁ་དོག་དང་ཁྱོད་ཀྱི་གཞི་མཐུན་མེད་པས་ཁྱབ་ཟེར་ན། གཅིག་དང་མཚན་ཉིད་གཉིས་ཆོས་ཅན། ཁྱོད་དང་ཁ་དོག་གི་གཞི་མཐུན་མེད་པར་ཐལ། ཁྱོད་དང་མདོག་ཏུ་རུང་བའི་གཞི་མཐུན་ཡོད་པའི་ཕྱིར། ཁྱབ་པ་ཁས། མ་གྲུབ་ན། གཅིག་དང་མཚན་ཉིད་གཉིས་ཆོས་ཅན། ཁྱོད་དང་མདོག་ཏུ་རུང་བའི་གཞི་མཐུན་ཡོད་པར་ཐལ། ཁྱོད་ཀྱང་ཡིན། མདོག་ཏུ་རུང་བ་ཡང་ཡིན་པ་ཡོད་པའི་ཕྱིར། མ་གྲུབ་ན། ཁྱོད་ཀྱང་ཡིན། མདོག་ཏུ་རུང་བ་ཡང་ཡིན་པ་ཡོད་པར་ཐལ། རྩ་བའི་མདོག་ཏུ་རུང་བ་དེ་ཡིན་པའི་ཕྱིར། རྩ་བར་འདོད་མི་ནུས་ཏེ། གཅིག་དང་མཚན་ཉིད་གཉིས་ཀ་ཡང་ཡིན། ཁ་དོག་ཀྱང་ཡིན་པ་ཡོད་པའི་ཕྱིར།

			༦ ཁ་ཅིག་ན་རེ། དབྱིབས་ཁྱོད་ཡིན་ན་ཁྱོད་དབྱིབས་ཡིན་པས་ཁྱབ་ཟེར་ན། ཤེས་བྱ་ཆོས་ཅན། ཁྱོད་དབྱིབས་ཡིན་པར་ཐལ། དབྱིབས་ཁྱོད་ཡིན་པའི་ཕྱིར། ཁྱབ་པ་ཁས། མ་གྲུབ་ན། ཤེས་བྱ་ཆོས་ཅན། དབྱིབས་ཁྱོད་ཡིན་པར་ཐལ། ཁྱོད་བློའི་ཡུལ་དུ་བྱ་རུང་བའི་མཚོན་བྱ་ཡིན་པའི་ཕྱིར། རྩ་བར་འདོད་ན། ཤེས་བྱ་ཆོས་ཅན། ཁྱོད་དབྱིབས་མ་ཡིན་པར་ཐལ། ཁྱོད་རྟག་པ་ཡིན་པའི་ཕྱིར། མ་གྲུབ་ན། ཤེས་བྱ་ཆོས་ཅན། ཁྱོད་རྟག་པ་ཡིན་པར་ཐལ། ཁྱོད་གཞི་གྲུབ་པ་གང་ཞིག །ཁྱོད་དང་རྟག་པའི་གཞི་མཐུན་ཡོད་པའི་ཕྱིར། མ་གྲུབ་ན། ཡོད་པར་ཐལ། ཁྱོད་ཡོད་པ་དང་ཡིན་ཁྱབ་མཉམ་ཡིན་པའི་ཕྱིར།

			༧ ཁ་ཅིག་ན་རེ། ཕྱ་ལེ་བ་མ་ཡིན་ན་དབྱིབས་ཡིན་པས་ཁྱབ་ཟེར་ན། ཕྱ་ལེ་བ་མ་ཡིན་པ་ཆོས་ཅན། དབྱིབས་ཡིན་པར་ཐལ། ཕྱ་ལེ་བ་མ་ཡིན་པ་ཡིན་པའི་ཕྱིར། མ་གྲུབ་ན། ཕྱ་ལེ་བ་མ་ཡིན་པ་ཆོས་ཅན། ཕྱ་ལེ་བ་མ་ཡིན་པ་ཡིན་པར་ཐལ། ཕྱ་ལེ་བ་མ་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། དེ་གཉིས་དངོས་འགལ་ཡིན་པའི་ཕྱིར། རྩ་བར་འདོད་ན། ཕྱ་ལེ་བ་མ་ཡིན་པ་ཆོས་ཅན། དབྱིབས་མ་ཡིན་པར་ཐལ། དངོས་པོ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དངོས་པོ་མ་ཡིན་པར་ཐལ། རྟག་པ་ཡིན་པའི་ཕྱིར། མ་གྲུབ་ན། ཡིན་པར་ཐལ། ཡོད་པ་གང་ཞིག་རྒྱུ་ལས་སྐྱེས་པ་མ་ཡིན་པའི་ཕྱིར།

			༨ ཁ་ཅིག་ན་རེ། དབྱིབས་ཡིན་ན་དབྱིབས་གཟུགས་བརྒྱད་པོ་གང་རུང་ཡིན་པས་མ་ཁྱབ་སྟེ། ཞྭ་ནག་མཐོང་བ་དོན་ལྡན་གྱི་དབྱིབས་ཆོས་ཅན་ཟེར་ན། ཞྭ་ནག་མཐོང་བ་དོན་ལྡན་གྱི་དབྱིབས་ཆོས་ཅན། དབྱིབས་གཟུགས་བརྒྱད་པོ་གང་རུང་ཡིན་པར་ཐལ། ཕྱ་ལེ་བ་མ་ཡིན་པའི་དབྱིབས་ཡིན་པའི་ཕྱིར། མ་གྲུབ་ན། ཞྭ་ནག་མཐོང་བ་དོན་ལྡན་གྱི་དབྱིབས་ཆོས་ཅན། ཕྱ་ལེ་བ་མ་ཡིན་པའི་དབྱིབས་ཡིན་པར་ཐལ། གཤོང་འབུར་ཡོད་པའི་དབྱིབས་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། ཞྭ་ནག་མཐོང་བ་དོན་ལྡན་གྱི་དབྱིབས་དང་གཅིག་ཡིན་པའི་ཕྱིར། དེ་ཡིན་པར་ཐལ། ཞྭ་ནག་མཐོང་བ་དོན་ལྡན་གྱི་དབྱིབས་ཀྱི་ལྡོག་པ་ཡིན་པའི་ཕྱིར།

			༩ ཁ་ཅིག་ན་རེ། ཡང་ཞིང་གཡོ་བ་རླུང་གི་མཚན་ཉིད་ཡིན་ཟེར་ན། རླུང་ཆོས་ཅན། ཡང་བ་ཡིན་པར་ཐལ། ཡང་ཞིང་གཡོ་བ་ཡིན་པའི་ཕྱིར། འདོད་ན། རླུང་ཆོས་ཅན། འབྱུང་འགྱུར་གྱི་རེག་བྱ་ཡིན་པར་ཐལ། ཡང་བ་ཡིན་པའི་ཕྱིར། འདོད་མི་ནུས་ཏེ། འབྱུང་བའི་རེག་བྱ་ཡིན་པའི་ཕྱིར། ཁྱབ་སྟེ། འབྱུང་བ་དང་འབྱུང་འགྱུར་གྱི་རེག་བྱའི་གཞི་མཐུན་མི་སྲིད་པའི་ཕྱིར་རོ། །





རང་ལུགས་བཞག་པ་ལ།


			ཁ་དོག་དཀར་དམར་འཕྲོས་པའི་གཞུང་ཡོད་དེ། རྣམ་འགྲེལ་རང་དོན་ལེའུ་ལས།

			སྔོ་སོགས་མིག་གི་རྣམ་ཤེས་ལ། །

			ནུས་པ་སོ་སོར་མཐོང་བའི་ཕྱིར། །

			ཞེས་པ་དེ་དེ་ཡིན་པའི་ཕྱིར། གཟུགས་ཀྱི་མཚན་ཉིད་ཡོད་དེ། གཟུགས་སུ་རུང་བ་དེ་དེ་ཡིན་པའི་ཕྱིར། དེ་ཡང་མདོ་ལས། “དགེ་སློང་དག་གཟུགས་སུ་ཡོད་ཅིང་གཟུགས་སུ་རུང་བས་དེའི་ཕྱིར་ཉེ་བར་ལེན་པའི་ཕུང་པོ་ཞེས་བྱའོ། །” ཞེས་གསུངས་པའི་ཕྱིར། བེམ་པོའི་མཚན་ཉིད་ཡོད་དེ། རྡུལ་དུ་གྲུབ་པ་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “བེམ་པོའི་མཚན་ཉིད་རྡུལ་དུ་གྲུབ་པ།” ཞེས་གསུངས་པའི་ཕྱིར། བེམ་པོ་དེ་ལའང་སྤྱིར་དབྱེ་བ་དང་། སོ་སོའི་དབྱེ་བ་གཉིས་ལས། དང་པོ་ནི། རྩ་བ་ལས།

			བེམ་པོ་ལ་ཡང་ཕྱི་ནང་གཉིས། །

			ཞེས་པ་ལྟར་ཕྱི་དོན་བེམ་པོ་དང་ནང་དོན་བེམ་པོ་གཉིས་སུ་ཡོད་པའི་ཕྱིར། ཕྱི་དོན་བེམ་པོའི་མཚན་ཉིད་ཡོད་དེ། ཕྱིའི་རྡུལ་དུ་གྲུབ་པ་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “ཕྱི་དོན་བེམ་པོའི་མཚན་ཉིད་ཕྱིའི་རྡུལ་དུ་གྲུབ་པ།” ཞེས་གསུངས་པའི་ཕྱིར། ཕྱི་ཡི་བེམ་པོ་ལའང་རྩ་བའི་དབྱེ་བ་དང་། ཡན་ལག་གི་དབྱེ་བ་གཉིས་ལས། དང་པོ་ནི། རྩ་བ་ལས།

			ཕྱི་དོན་གཟུགས་ལ་སོགས་པ་ལྔ། །

			ཞེས་པ་ལྟར་གཟུགས་ཀྱི་སྐྱེ་མཆེད་དང་། སྒྲའི་སྐྱེ་མཆེད། དྲིའི་སྐྱེ་མཆེད། རོའི་སྐྱེ་མཆེད། རེག་བྱའི་སྐྱེ་མཆེད་དང་ལྔ་ཡོད་པའི་ཕྱིར། དང་པོ་ལའང་མཚན་ཉིད་དང་དབྱེ་བ་གཉིས་ལས། དང་པོ་ནི། བེམ་པོ་གང་ཞིག །མིག་གི་དབང་ཤེས་ཀྱི་དངོས་ཡུལ་དུ་གྱུར་པ་དེ་དེ་ཡིན་པའི་ཕྱིར། དེ་ཡང་ཤེས་བྱ་ཀུན་ཁྱབ་ལས། “བེམ་པོ་གང་ཞིག་མིག་གི་དབང་ཤེས་ཀྱི་དངོས་ཡུལ་དུ་གྱུར་པ་དེའོ། །” ཞེས་གསུངས་པའི་ཕྱིར།

			གཉིས་པ་ཡན་ལག་གི་དབྱེ་བ་ལ་ལྔ་ལས། གཟུགས་ཀྱི་སྐྱེ་མཆེད་ལ་གཉིས་གཉིས་སུ་དབྱེ་བ་དང་། ཉི་ཤུར་དབྱེ་བ་གཉིས་ལས། དང་པོ་ནི། རྩ་བ་ལས།

			གཟུགས་ལ་ཁ་དོག་དབྱིབས་ཀྱི་གཉིས། །

			ཞེས་པ་ལྟར། གཟུགས་ཀྱི་སྐྱེ་མཆེད་ལ་ཁ་དོག་དང་དབྱིབས་གཉིས། དང་པོ་ཁ་དོག་ལ་མཚན་ཉིད་དང་དབྱེ་བ་གཉིས་ལས། ཁ་དོག་གི་མཚན་ཉིད་ཡོད་དེ། མདོག་ཏུ་རུང་བ་དེ་དེ་ཡིན་པའི་ཕྱིར། དབྱིབས་ཀྱི་མཚན་ཉིད་ཡོད་དེ། དབྱིབས་སུ་རུང་བ་དེ་དེ་ཡིན་པའི་ཕྱིར། གཉིས་པ་ནི། རྩ་བ་ལས།

			རྒྱས་པར་ཕྱེ་ན་ཉི་ཤུ་སྟེ། །

			སྔོ་སེར་དམར་དང་དཀར་པོ་དང་། །

			སྣང་མུན་སྤྲིན་དང་དུ་བ་དང་། །



			རྡུལ་དང་ཁུག་སྣ་ཉི་མ་དང་། །

			གྲིབ་མ་རིང་ཐུང་ལྷམ་པ་དང་། །

			ཟླུམ་པོ་མཐོན་པོ་དམའ་བ་དང་། །

			ཕྱ་ལེ་ཕྱ་ལེ་མ་ཡིན་པའོ། །

			ཞེས་གསུངས་པ་ལྟར། ཁ་དོག་ལ་དབྱེ་ན་རྩ་བའི་ཁ་དོག་དང་ཡན་ལག་གི་ཁ་དོག་གཉིས། དང་པོ་ལའང་མཚན་ཉིད་དང་དབྱེ་བ་གཉིས་སུ་ཡོད་པ་ལས། དང་པོ་ནི། རྩ་བའི་མདོག་ཏུ་རུང་བ་དེ་དེ་ཡིན་པའི་ཕྱིར། གཉིས་པ་ཡོད་དེ། སྔོ་སེར་དཀར་དམར་བཞི་པོ་དེ་དེ་ཡིན་པའི་ཕྱིར། གཉིས་པ་ཡན་ལག་ཁ་དོག་གི་མཚན་ཉིད་ཡོད་དེ། ཡན་ལག་གི་མདོག་ཏུ་རུང་བ་དེ་དེ་ཡིན་པའི་ཕྱིར། དེ་ལ་དབྱེ་ན་དེར་གྱུར་པའི་སྤྲིན་དང་དུ་བ། རྡུལ་དང་ཁུག་སྣ། སྣང་བ་དང་མུན་པ། གྲིབ་མ་དང་ཉི་མའི་འོད་ཟེར་གྱི་ཁ་དོག་དང་བརྒྱད་ཡོད་པའི་ཕྱིར། དབྱིབས་ལ་དབྱེ་ན་རིང་པོ་དང་ཐུང་ངུ་། ལྷམ་པ་དང་ཟླུམ་པོ། མཐོ་བ་དང་དམའ་བ། ཕྱ་ལེ་བ་དང་ཕྱ་ལེ་བ་མ་ཡིན་པའི་དབྱིབས་ཏེ་བརྒྱད་དུ་ཡོད། དང་པོ་གཉིས་ནི་གོ་སླ། ཕྱི་མ་རྣམས་ཀྱི་གོ་དོན་ནི་རྗེ་བརྒྱད་པའི་མཛོད་ཀྱི་ཀར་ཊིཀ་གྲུབ་བདེའི་དཔྱིད་འཇོ་ལས། “ལྷམ་པ་ནི་རིལ་རིལ་དང་། ཟླུམ་པོ་ནི་ལེབ་ལེབ་དང་། མཐོན་པོ་ནི་རགས་པ་བརྩེགས་པ་དང་། དམའ་བ་ནི་དེའི་འོག་ཏུ་ཡོད་པའོ། །” ཞེས་དང་། “ཕྱ་ལེ་བ་ནི་གཤོང་འབུར་མེད་པ་དང་། ཕྱ་ལེ་བ་མ་ཡིན་པ་ནི་དེ་ལས་བཟློག་སྟེ་མི་མཉམ་པའོ། །” ཞེས་གསུངས་པ་ལྟར་རོ། །

			གཉིས་པ་སྒྲའི་སྐྱེ་མཆེད་ལ། མཚན་ཉིད་དང་དབྱེ་བ་གཉིས་ལས། དང་པོ་ནི། བེམ་པོ་གང་ཞིག །རྣ་བའི་དབང་ཤེས་ཀྱི་དངོས་ཡུལ་དུ་གྱུར་པ་དེ་དེ་ཡིན་པའི་ཕྱིར། །གཉིས་པ་དབྱེ་བ་ནི། རྩ་བ་ལས།

			སྒྲ་ལ་རྣམ་པ་བརྒྱད་ཡོད་དེ། །

			ཟིན་པའི་འབྱུང་བ་ལ་བརྟེན་པའི། །

			སེམས་ཅན་སྟོན་དང་མི་སྟོན་ལ། །

			ཡིད་འོང་མི་འོང་གཉིས་རེ་དབྱེ། །



			མ་ཟིན་པ་ལའང་དེབཞིན་ནོ། །

			ཞེས་པ་ལྟར་རྗེ་དགུ་པའི་མཛོད་ཀྱི་ཀར་ཊིཀ་གཞོན་ནུ་རྣམ་རོལ་ལས་འབྱུང་བ་ལྟར། ༡ ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་སྟོན་པ་ཡིད་དུ་འོང་བ་དང་། ༢ ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་སྟོན་པ་ཡིད་དུ་མི་འོང་བ། ༣ ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་མི་སྟོན་པ་ཡིད་དུ་འོང་བ། ༤ ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་མི་སྟོན་པ་ཡིད་དུ་མི་འོང་བ། ༥ མ་ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་སྟོན་པ་ཡིད་དུ་འོང་བ། ༦ མ་ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་སྟོན་པ་ཡིད་དུ་མི་འོང་བ། ༧ མ་ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་མི་སྟོན་པ་ཡིད་དུ་འོང་བ། ༨ མ་ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་མི་སྟོན་པ་ཡིད་དུ་མི་འོང་བ་རྣམས་སུ་ཡོད་པའི་ཕྱིར།

			དེ་དག་གི་མཚན་གཞི་ནི་མཛོད་ཊིཀ་དེ་ཉིད་ལས། “དང་པོ་ནི། སེམས་ཅན་གྱི་གླུ་དབྱངས་སྙན་པ་ལྟ་བུ། གཉིས་པ་ནི། སྐྱོ་བའི་སྒྲ་ལྟ་བུ། གསུམ་པ་ནི། ཕེག་རྡོབ་པའི་སྒྲ་ལྟ་བུ། བཞི་པ་ནི། ལུས་ཐུག་པའི་སྒྲ་ལྟ་བུ། ལྔ་པ་ནི། སྤྲུལ་པའི་གླུ་དབྱངས་སྙན་པ་ལྟ་བུ། དྲུག་པ་ནི། སྤྲུལ་པའི་སྐྱོ་སྒྲ་ལྟ་བུ། བདུན་པ་ནི། རླུང་གིས་བསྐུལ་བའི་སྒྲ་ལྟ་བུ། བརྒྱད་པ་ནི། བྲག་རལ་པའི་སྒྲ་ལྟ་བུའོ། །” ཞེས་གསུངས་པ་ལྟར་རོ། །

			གསུམ་པ་དྲིའི་སྐྱེ་མཆེད་ལ། མཚན་ཉིད་དང་དབྱེ་བ་གཉིས་ལས། དང་པོ་ནི། བེམ་པོ་གང་ཞིག །སྣའི་དབང་ཤེས་ཀྱི་དངོས་ཡུལ་དུ་གྱུར་པ་དེ་དེ་ཡིན་པའི་ཕྱིར། གཉིས་པ་དབྱེ་བ་ནི། རྩ་བ་ལས།

			དྲི་ལ་ཞིམ་དང་ང་བ་དང་། །

			མཉམ་དང་མི་མཉམ་བཞི་རུ་དབྱེ། །

			ཞེས་པ་ལྟར་གྲུབ་བདེའི་དཔྱིད་འཇོ་ལས། “སྣའི་དབང་པོ་དང་མཐུན་པའི་དྲི་ཞིམ་པ་དང་། དེ་ལས་ལྡོག་པའི་དྲི་ང་བ་གཉིས་ལས། དྲི་ཤས་ཆུང་བས་མཉམ་པ་དང་། ཤས་ཆེ་བས་མི་མཉམ་པ་གཉིས་སུ་ཕྱེ་བས་སོ། །”ཞེས་གསུངས་སོ། །

			བཞི་པ་རོའི་སྐྱེ་མཆེད་ལ། མཚན་ཉིད་དང་དབྱེ་བ་གཉིས་ལས། དང་པོ་ནི། བེམ་པོ་གང་ཞིག །ལྕེའི་དབང་ཤེས་ཀྱི་དངོས་ཡུལ་དུ་གྱུར་པ་དེ་དེ་ཡིན་པའི་ཕྱིར། གཉིས་པ་དབྱེ་བ་ནི། རྩ་བ་ལས།

			རོ་ནི་མངར་སྐྱུར་ཁ་དང་བསྐ། །

			ཚ་བ་ལན་ཚྭ་རྣམ་པ་དྲུག །

			ཅེས་གསུངས་པ་ལྟར། མངར་བ། སྐྱུར་བ། ཁ་བ། སྐ་བ། ཚ་བ། ལན་ཚྭ་བ་སྟེ་དྲུག་གོ །དེ་ཡང་གྲུབ་བདེའི་དཔྱིད་འཇོ་ལས། “བསྐ་བ་ནི་ཤིང་འཛམ་བུའི་ཤུན་པའམ་ཨ་རུ་རའི་རོ་ལྟ་བུ་ལྕེ་ལ་འཁྲེལ་བའོ། །” ཞེས་གསུངས་པའི་ཕྱིར། ལྔ་པ་རེག་བྱའི་སྐྱེ་མཆེད་ལ། མཚན་ཉིད་དང་དབྱེ་བ་གཉིས་ལས། དང་པོ་ནི། བེམ་པོ་གང་ཞིག །ལུས་ཀྱི་དབང་ཤེས་ཀྱི་དངོས་ཡུལ་དུ་གྱུར་པ་དེ་དེ་ཡིན་པའི་ཕྱིར། །གཉིས་པ་དབྱེ་བ་ནི། རྩ་བ་ལས།

			རེག་བྱ་ས་ཆུ་མེ་རླུང་དང་། །

			འཇམ་རྩུབ་ལྕི་ཡང་གྲང་བ་དང་། །

			བཀྲེས་དང་སྐོམ་པ་བཅུ་གཅིག་གོ །

			ཞེས་གསུངས་པ་ལྟར་གཞོན་ནུ་རྣམ་རོལ་ལས། “རྒྱུས་བསྡུས་པ་འབྱུང་བ་བཞི་དང་། འབྲས་བུས་བསྡུས་པ་འཇམ་རྩུབ་ལྕི་ཡང་གྲང་བཀྲེས་སྐོམ་པ་སྟེ་བདུན་ནོ། །” ཞེས་དང་། ཡང་དེ་ཉིད་ལས། “ས་ནི་སྲ་ཞིང་འཐས་པ་དང་། ཆུ་ནི་གཤེར་ཞིང་བརླན་པ་དང་། མེ་ནི་ཚ་ཞིང་སྲེག་པའམ་དྲོ་བ་ཉིད་དང་། རླུང་ནི་རྒྱུན་ཡུལ་གཞན་དང་གཞན་དུ་གཡོ་བ་རྣམས་རིམ་པ་བཞིན་དེ་དང་དེ་དག་གི་ཁམས་ཀྱི་མཚན་ཉིད་ཡིན་ནོ། །” ཞེས་གསུངས་པའི་ཕྱིར་རོ། །

			གཉིས་པ་ནང་དོན་བེམ་པོ་ལ། མཚན་ཉིད་དང་དབྱེ་བ་གཉིས་ལས་དང་པོ་ནི། ནང་གི་རྡུལ་དུ་གྲུབ་པ་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “ནང་དོན་བེམ་པོའི་མཚན་ཉིད་ནང་གི་རྡུལ་དུ་གྲུབ་པ།“ ཞེས་གསུངས་པའི་ཕྱིར། གཉིས་པ་དབྱེ་བ་ནི། རྩ་བ་ལས།

			ནང་དོན་མིག་ལ་སོགས་པ་ལྔ། །

			ཞེས་པ་ལྟར་མིག་གི་དབང་པོ། རྣ་བའི་དབང་པོ། སྣའི་དབང་པོ། ལྕེའི་དབང་པོ། ལུས་ཀྱི་དབང་པོ་དང་ལྔ་རུ་ཡོད་པའི་ཕྱིར། དང་པོ་མིག་གི་དབང་པོའི་མཚན་ཉིད་ཡོད་དེ། ནང་དོན་བེམ་པོ་གང་ཞིག །མིག་གི་དབང་ཤེས་ཀྱི་བདག་རྐྱེན་དུ་རུང་བ་དེ་དེ་ཡིན་པའི་ཕྱིར། གཉིས་པའི་མཚན་ཉིད་ཡོད་དེ། ནང་དོན་བེམ་པོ་གང་ཞིག །རྣ་བའི་དབང་ཤེས་ཀྱི་བདག་རྐྱེན་དུ་རུང་བ་དེ་དེ་ཡིན་པའི་ཕྱིར། གསུམ་པའི་མཚན་ཉིད་ཡོད་དེ། ནང་དོན་བེམ་པོ་གང་ཞིག །སྣའི་དབང་ཤེས་ཀྱི་བདག་རྐྱེན་དུ་རུང་བ་དེ་དེ་ཡིན་པའི་ཕྱིར། བཞི་པའི་མཚན་ཉིད་ཡོད་དེ། ནང་དོན་བེམ་པོ་གང་ཞིག །ལྕེའི་དབང་ཤེས་ཀྱི་བདག་རྐྱེན་དུ་རུང་བ་དེ་དེ་ཡིན་པའི་ཕྱིར། ལྔ་པའི་མཚན་ཉིད་ཡོད་དེ། ནང་དོན་བེམ་པོ་གང་ཞིག །ལུས་ཀྱི་དབང་ཤེས་ཀྱི་བདག་རྐྱེན་དུ་རུང་བ་དེ་དེ་ཡིན་པའི་ཕྱིར། དེ་ལྟར་ཡང་ཤེས་བྱ་ཀུན་ཁྱབ་ལས། “ནང་དོན་བེམ་པོ་གང་ཞིག །མིག་སོགས་དབང་ཤེས་ཀྱི་བདག་རྐྱེན་དུ་རུང་བ།” ཞེས་གསུངས་པའི་ཕྱིར་རོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། སངས་རྒྱས་རྣམ་སྣང་དཀར་པོ་ཆོས་ཅན། ཁ་དོག་ཡིན་པར་ཐལ། རྩ་བའི་ཁ་དོག་བཞི་པོ་གང་རུང་ཡིན་པའི་ཕྱིར། མ་གྲུབ་ན། རྣམ་སྣང་དཀར་པོ་ཆོས་ཅན། རྩ་བའི་ཁ་དོག་བཞི་པོ་གང་རུང་ཡིན་པར་ཐལ། དཀར་པོ་ཡིན་པའི་ཕྱིར། མ་གྲུབ་ན། རྣམ་སྣང་དཀར་པོ་ཆོས་ཅན། དཀར་པོ་ཡིན་པར་ཐལ། རྣམ་སྣང་དཀར་པོ་ཡིན་པའི་ཕྱིར་ཟེར་ན། འགལ་ཁྱབ་ལ་འབུད། མ་གྲུབ་ན། རྣམ་སྣང་དཀར་པོ་ཆོས་ཅན། རྣམ་སྣང་དཀར་པོ་ཡིན་པར་ཐལ། ཁྱོད་རྣམ་སྣང་དཀར་པོ་དང་གཅིག་ཡིན་པའི་ཕྱིར། རྩ་བར་འདོད་ན། རྣམ་སྣང་དཀར་པོ་ཆོས་ཅན། དཀར་པོ་མ་ཡིན་པར་ཐལ། ཁ་དོག་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁ་དོག་མ་ཡིན་པར་ཐལ། གཟུགས་ཀྱི་སྐྱེ་མཆེད་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། གཟུགས་ཀྱི་སྐྱེ་མཆེད་མ་ཡིན་པར་ཐལ། གཟུགས་མ་ཡིན་པའི་ཕྱིར་ཏེ་གང་ཟག་ཡིན་པའི་ཕྱིར། དེར་ཐལ། སངས་རྒྱས་འཕགས་པ་ཡིན་པའི་ཕྱིར།

			༢ ཁ་ཅིག་ན་རེ། ཆོས་དུང་དཀར་པོ་ཆོས་ཅན། དཀར་པོ་ཡིན་པར་ཐལ། ཆོས་དུང་དཀར་པོ་ཡིན་པའི་ཕྱིར། ཁྱབ་པ་འགྲིག །འདོད་ན། ཆོས་དུང་དཀར་པོ་ཆོས་ཅན། འབྱུང་འགྱུར་ཡིན་པར་ཐལ། དཀར་པོ་ཡིན་པའི་ཕྱིར། འདོད་མི་ནུས་ཏེ། དེ་འབྱུང་བ་ཡིན་པའི་ཕྱིར་ཏེ། དེ་ཆོས་དུང་ཡིན་པའི་ཕྱིར་ཟེར་ན། སྦྱོར་ལུགས་སྐྱོན་ཅན་ཏེ། དེ་ནི་བསྟན་བཅོས་ལ་གྲགས་པའི་འབྱུང་འགྱུར་དང་། འཇིག་རྟེན་ལ་གྲགས་པའི་འབྱུང་བའི་རྣམ་གཞག་མ་ཤེས་པའི་རང་རྟགས་སོ། །

			༣ ཁ་ཅིག་ན་རེ། ཁ་དོག་ཡིན་ན་དབྱིབས་ཡིན་པས་ཁྱབ་པར་ཐལ། དབྱིབས་མ་ཡིན་པའི་ཁ་དོག་མེད་པའི་ཕྱིར། མ་གྲུབ་ན། དབྱིབས་མ་ཡིན་པའི་ཁ་དོག་མེད་པར་ཐལ། དབྱིབས་མ་ཡིན་པའི་གཟུགས་མེད་པའི་ཕྱིར། མ་གྲུབ་ན། མེད་པར་ཐལ། དབྱིབས་མ་ཡིན་པའི་དངོས་པོ་མེད་པའི་ཕྱིར། དེར་ཐལ། དབྱིབས་མ་ཡིན་པའི་རྒྱུ་མེད་པའི་ཕྱིར་ཏེ། དབྱིབས་མ་ཡིན་པ་རྟག་པ་ཡིན་པའི་ཕྱིར་ཟེར་ན། ལན་གང་གདབ་དཔྱད་པར་བྱའོ། །

			༤ ཁ་ཅིག་ན་རེ། ཡན་ལག་གི་ཁ་དོག་ཡིན་ན་ཡན་ལག་གི་ཁ་དོག་བརྒྱད་པོ་གང་རུང་ཡིན་པས་ཁྱབ་པར་ཐལ། ཡན་ལག་གི་ཁ་དོག་ལ་བརྒྱད་དུ་དབྱེ་བ་འཐད་པའི་ཕྱིར། འདོད་མི་ནུས་ཏེ། སངས་རྒྱས་དོན་ཡོད་གྲུབ་པའི་ཁ་དོག་དེ་ཡན་ལག་གི་ཁ་དོག་ཡིན་པ་གང་ཞིག །དེ་བརྒྱད་པོ་གང་རུང་མ་ཡིན་པའི་ཕྱིར་ཏེ། དེ་ལྗང་གུའི་ཁ་དོག་ཡིན་པའི་ཕྱིར་ཟེར་ན། མ་ཁྱབ་སྟེ། བརྒྱད་དུ་དབྱེ་བ་ནི་ལོག་རྟོག་བསལ་བའི་གྲངས་ངེས་ཙམ་ཡིན་པའི་ཕྱིར་ཏེ། མདོ་ལས། འདི་དག་གཟུགས་ཀྱི་དབྱེ་བ་བཤད་ཀྱི་གཞན་དག་ལ་ནི་དགོས་པ་མེད་པས་མ་བཤད་དོ། །ཞེས་དང་། གཞན་ཡང་གྲུབ་བདེའི་དཔྱིད་འཇོ་ལས། “ལྗང་ཁུ་ལ་སོགས་པ་ནི་རྩ་བའི་ཁ་དོག་བཞིར་འདུས་པས་མ་བཤད་ལ། སྤྲིན་ལ་སོགས་པ་འདུས་ཀྱང་ལོགས་སུ་སྟོན་པ་ནི་འདི་དག་ཐག་རིང་པོ་ནས་རྩིག་པ་ལྟར་སྣང་སྟེ་བསྙེན་ན་མི་སྣང་བས་གཟུགས་མིན་ནམ་སྙམས་པའི་རྟོག་པ་དགག་པའི་ཕྱིར་བསྟན་པ་ཡིན་ལ། ཉི་མ་ལ་སོགས་པ་བཞི་ལ་རྟོག་པ་དེ་མེད་ཀྱང་རྩིག་ངོས་ལ་སོགས་པའི་གཞི་ལས་གཞན་མ་ཡིན་ནོ་སྙམས་པའི་རྟོག་པ་ཟློག་པར་བྱེད་པ་ཡིན་ནོ། །” ཞེས་གསུངས་པའི་ཕྱིར།

			༥ ཁ་ཅིག་ན་རེ། ནག་པོ་ཆོས་ཅན། རྩ་བའི་ཁ་དོག་ཡིན་པར་ཐལ། རྩ་བའི་ཁ་དོག་གཉིས་དང་། གསུམ་སོགས་འདྲེས་པ་ལས་བྱུང་བ་མ་ཡིན་པའི་ཁ་དོག་ཡིན་པའི་ཕྱིར་ཟེར་ན། མ་གྲུབ་སྟེ། དམར་སྔོན་འདྲེས་པ་ལས་བྱུང་བའི་ཕྱིར་ཏེ། དམར་སྔོན་འདྲེས་པ་ལས་ནག་པོ་དང་། སྔོ་སེར་འདྲེས་པ་ལས་ལྗང་གུ། དམར་སེར་འདྲེས་པ་ལས་ལི་ཁྲི་འཇོག་དགོས་པའི་ཕྱིར།

			༦ ཁ་ཅིག་ན་རེ། རྟག་པ་ཆོས་ཅན། དབྱིབས་ཡིན་པར་ཐལ། དབྱིབས་གཟུགས་བརྒྱད་པོ་གང་རུང་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། དབྱིབས་གཟུགས་བརྒྱད་པོ་གང་རུང་ཡིན་པར་ཐལ། ཕྱ་ལེ་བ་མ་ཡིན་པ་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། ཕྱ་ལེ་བ་མ་ཡིན་པ་ཡིན་པར་ཐལ། ཕྱ་ལེ་བ་མ་ཡིན་པའི་ཕྱིར་ཟེར་ན། འདིར་ཕྱ་ལེ་བ་མ་ཡིན་པ་ཞེས་པ་ནི་ཕྱ་ལེ་བ་མ་ཡིན་པའི་དབྱིབས་ལ་གོ་བས་སྐྱོན་མེད་དོ། །

			༧ ཁ་ཅིག་ན་རེ། སེམས་པ་ཆོས་ཅན། རླུང་ཡིན་པར་ཐལ། ཡང་ཞིང་གཡོ་བ་ཡིན་པའི་ཕྱིར། མ་གྲུབ་ན། སེམས་པ་ཆོས་ཅན། ཡང་ཞིང་གཡོ་བ་ཡིན་པར་ཐལ། རྒྱུན་ཡུལ་གཞན་དང་གཞན་དུ་གཡོ་བ་ཡིན་པའི་ཕྱིར། མ་གྲུབ་ན། སེམས་པ་ཆོས་ཅན། རྒྱུན་ཡུལ་གཞན་དང་གཞན་དུ་གཡོ་བ་ཡིན་པར་ཐལ། གཡོ་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། གཡོ་བ་ཡིན་པར་ཐལ། སེམས་རང་ཡུལ་ལ་གཡོ་བ་ཡིན་པའི་ཕྱིར་ཟེར་ན། མ་ཁྱབ་སྟེ། གྲུབ་བདེའི་དཔྱིད་འཇོ་ལས། “བོད་ཁ་ཅིག་གཡོ་བ་སེམས་པ་ལ་ཡང་ཡོད་ལ། ཡང་བ་འབྲས་བུའི་རེག་བྱ་ལ་ཡང་ཡོད་པས་ཡང་ཞིང་གཡོ་བ་ཟེར་ཡང་། སེམས་པ་གཡོ་བ་ནི་སེམས་དམིགས་པ་ལ་ཁྲིད་པར་བྱེད་པ་ཡིན་པས་སྒྲ་མཚུངས་ཙམ་གྱིས་དོན་མི་མཚུངས་སོ། །” ཞེས་གསུངས་པའི་ཕྱིར་རོ། །





གཞི་གྲུབ་ཀྱི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། དངོས་པོ་ཡིན་ན་བེམ་ཤེས་གང་རུང་ཡིན་པས་ཁྱབ་ཟེར་ན། ལོ་དང་ཟླ་བ་ཆོས་ཅན། བེམ་ཤེས་གང་རུང་ཡིན་པར་ཐལ། དངོས་པོ་ཡིན་པའི་ཕྱིར། ཁྱབ་པ་ཁས། མ་གྲུབ་ན། ལོ་དང་ཟླ་བ་ཆོས་ཅན། དངོས་པོ་ཡིན་པར་ཐལ། མི་རྟག་པ་ཡིན་པའི་ཕྱིར། མ་གྲུབ་ན། ལོ་དང་ཟླ་བ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར། མ་ཁྱབ་ན་ཁྱབ་པ་ཡོད་པར་ཐལ། དེ་གཉིས་དོན་གཅིག་ཡིན་པའི་ཕྱིར། རྩ་བར་འདོད་ན། ལོ་དང་ཟླ་བ་ཆོས་ཅན། བེམ་ཤེས་གང་རུང་མ་ཡིན་པར་ཐལ། བེམ་པོ་མ་ཡིན་པ་གང་ཞིག །ཤེས་པ་ཡང་མ་ཡིན་པའི་ཕྱིར། དང་པོ་མ་གྲུབ་ན། ལོ་དང་ཟླ་བ་ཆོས་ཅན། བེམ་པོ་མ་ཡིན་པར་ཐལ། ཕྱི་དོན་བེམ་པོ་མ་ཡིན་པ་གང་ཞིག །ནང་དོན་བེམ་པོ་ཡང་མ་ཡིན་པའི་ཕྱིར། རྟགས་རེ་རེ་ནས་སླ། ཤེས་པ་མ་ཡིན་པ་མ་གྲུབ་ན། ལོ་དང་ཟླ་བ་ཆོས་ཅན། ཤེས་པ་མ་ཡིན་པར་ཐལ། ཡུལ་རིག་པ་མ་ཡིན་པའི་ཕྱིར།

			༢ ཁ་ཅིག་ན་རེ། རྟག་པ་ཡིན་ན་ཡིན་པ་སྲིད་པའི་རྟག་པ་ཡིན་པས་ཁྱབ་ཟེར་ན། ཤར་ནུབ་ཀྱི་ནམ་མཁའ་གཉིས་ཆོས་ཅན། ཡིན་པ་སྲིད་པའི་རྟག་པ་ཡིན་པར་ཐལ། རྟག་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། ཤར་ནུབ་ཀྱི་ནམ་མཁའ་གཉིས་ཆོས་ཅན། རྟག་པ་ཡིན་པར་ཐལ། མི་འཇིག་པའི་ཆོས་ཡིན་པའི་ཕྱིར། མ་གྲུབ་ན། དེ་ཆོས་ཅན། མི་འཇིག་པའི་ཆོས་ཡིན་པར་ཐལ། འགྱུར་བ་མེད་པའི་ཆོས་ཡིན་པའི་ཕྱིར། རྩ་བར་འདོད་ན། ཤར་ནུབ་ཀྱི་ནམ་མཁའ་གཉིས་ཆོས་ཅན། ཡིན་པ་སྲིད་པའི་རྟག་པ་མ་ཡིན་པར་ཐལ། ཡིན་པ་མི་སྲིད་པའི་རྟག་པ་ཡིན་པའི་ཕྱིར། མ་གྲུབ་ན། དེ་གཉིས་ཆོས་ཅན། ཡིན་པ་མི་སྲིད་པའི་རྟག་པ་ཡིན་པར་ཐལ། ཁྱོད་གཉིས་ཡིན་པ་མེད་པ་ཡང་ཡིན། མི་འཇིག་པའི་ཆོས་ཀྱང་ཡིན་པའི་གཞི་མཐུན་པ་དེ་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། རྟག་པ་གང་ཞིག །ཁྱོད་ཀྱི་ཡིན་པ་མེད་པའི་ཕྱིར།

			༣ ཁ་ཅིག་ན་རེ། རྟེན་འབྲེལ་ཡིན་ན་འདུས་བྱས་ཡིན་པས་ཁྱབ་ཟེར་ན། འདུས་མ་བྱས་ཀྱི་ནམ་མཁའ་ཆོས་ཅན། འདུས་བྱས་ཡིན་པར་ཐལ། རྟེན་འབྲེལ་ཡིན་པའི་ཕྱིར། ཁྱབ་པ་ཁས། མ་གྲུབ་ན། འདུས་མ་བྱས་ཀྱི་ནམ་མཁའ་ཆོས་ཅན། རྟེན་འབྲེལ་ཡིན་པར་ཐལ། བརྟེན་ནས་སྣང་བའི་ཆོས་ཡིན་པའི་ཕྱིར། མ་གྲུབ་ན། དེ་ཆོས་ཅན། བརྟེན་ནས་སྣང་བའི་ཆོས་ཡིན་པར་ཐལ། འདུས་བྱས་ལ་བརྟེན་ནས་སྣང་བའི་ཆོས་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། འདུས་བྱས་ལ་བརྟེན་ནས་བཞག་པའི་ཆོས་ཡིན་པའི་ཕྱིར། རྩ་བར་འདོད་ན། འདུས་མ་བྱས་ཀྱི་ནམ་མཁའ་ཆོས་ཅན། འདུས་བྱས་མ་ཡིན་པར་ཐལ། འདུས་མ་བྱས་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། རྟག་པ་ཡིན་པའི་ཕྱིར།

			༤ ཁ་ཅིག་ན་རེ། གཞི་གྲུབ་ན་རྟག་པ་ཡིན་པས་ཁྱབ་ཟེར་ན། བུམ་པ་ཆོས་ཅན། རྟག་པ་ཡིན་པར་ཐལ། གཞི་གྲུབ་པའི་ཕྱིར། ཁྱབ་པ་ཁས། མ་གྲུབ་ན། བུམ་པ་ཆོས་ཅན། གཞི་གྲུབ་པར་ཐལ། ཚད་མས་གྲུབ་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཚད་མས་གྲུབ་པ་ཡིན་པར་ཐལ། ཁྱོད་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། ཡོད་པར་ཐལ། བུམ་འཛིན་མངོན་སུམ་དེ་དེ་ཡིན་པའི་ཕྱིར། རྩ་བར་འདོད་ན། བུམ་པ་ཆོས་ཅན། རྟག་པ་མ་ཡིན་པར་ཐལ། མི་རྟག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། མི་རྟག་པ་ཡིན་པར་ཐལ། དངོས་པོ་ཡིན་པའི་ཕྱིར། མ་གྲུབ་ན། དེ་ཆོས་ཅན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། མ་གྲུབ་ན། ཡིན་པར་ཐལ། ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པ་ཡིན་པའི་ཕྱིར།

			༥ ཁ་ཅིག་ན་རེ། རྟག་པར་གྱུར་པའི་བློའི་ཡུལ་དུ་བྱ་རུང་བ་རྟག་པར་གྱུར་པའི་ཤེས་བྱའི་མཚན་ཉིད་ཡིན་ཟེར་ན། ནམ་མཁའ་ཆོས་ཅན། རྟག་པར་གྱུར་པའི་བློའི་ཡུལ་དུ་བྱ་རུང་བ་ཡིན་པར་ཐལ། རྟག་པར་གྱུར་པའི་ཤེས་བྱ་ཡིན་པའི་ཕྱིར། ཁྱབ་པ་ཁས། མ་གྲུབ་ན། ནམ་མཁའ་ཆོས་ཅན། རྟག་པར་གྱུར་པའི་ཤེས་བྱ་ཡིན་པར་ཐལ། རྟག་པ་དང་ཤེས་བྱ་གཉིས་ཀ་ཡིན་པའི་ཕྱིར། མ་གྲུབ་ན། དེ་ཆོས་ཅན། རྟག་པ་དང་ཤེས་བྱ་གཉིས་ཀ་ཡིན་པར་ཐལ། རྟག་པ་དང་ཤེས་བྱ་གཉིས་ཀྱི་གཞི་མཐུན་ཡིན་པའི་ཕྱིར། རྩ་བར་འདོད་ན། ནམ་མཁའ་ཆོས་ཅན། རྟག་པར་གྱུར་པའི་བློའི་ཡུལ་དུ་བྱ་རུང་བ་མ་ཡིན་པར་ཐལ། རྟག་པར་གྱུར་པའི་བློའི་ཡུལ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། རྟག་པར་གྱུར་པའི་བློའི་ཡུལ་མ་ཡིན་པར་ཐལ། རྟག་པར་གྱུར་པའི་བློའི་ཡུལ་མེད་པའི་ཕྱིར། མ་གྲུབ་ན། དེ་ཆོས་ཅན། རྟག་པར་གྱུར་པའི་བློའི་ཡུལ་མེད་པར་ཐལ། རྟག་པར་གྱུར་པའི་བློ་མེད་པའི་ཕྱིར། མ་གྲུབ་ན། རྟག་པར་གྱུར་པའི་བློ་མེད་པར་ཐལ། བློ་ཡིན་ན་མི་རྟག་པ་ཡིན་པས་ཁྱབ་པའི་ཕྱིར།

			༦ ཁ་ཅིག་ན་རེ། བུམ་པ་ཐམས་ཅད་ཀྱིས་དག་པའི་ས་ཕྱོགས་ཡིན་ན་གསེར་བུམ་གྱིས་དག་པའི་ས་ཕྱོགས་ཡིན་པས་ཁྱབ་ཟེར་ན། རྫ་བུམ་གྱིས་སྟོང་ལ་གསེར་བུམ་དང་ལྡན་པའི་ས་ཕྱོགས་ཆོས་ཅན། གསེར་བུམ་གྱིས་དག་པའི་ས་ཕྱོགས་ཡིན་པར་ཐལ། བུམ་པ་ཐམས་ཅད་ཀྱིས་དག་པའི་ས་ཕྱོགས་ཡིན་པའི་ཕྱིར། ཁྱབ་པ་ཁས། མ་གྲུབ་ན། རྫ་བུམ་གྱིས་སྟོང་ལ་གསེར་བུམ་དང་ལྡན་པའི་ས་ཕྱོགས་ཆོས་ཅན། བུམ་པ་ཐམས་ཅད་ཀྱིས་དག་པའི་ས་ཕྱོགས་ཡིན་པར་ཐལ། བུམ་པ་ཐམས་ཅད་མེད་པའི་ས་ཕྱོགས་ཡིན་པའི་ཕྱིར། མ་གྲུབ་ན། དེ་ཆོས་ཅན། བུམ་པ་ཐམས་ཅད་མེད་པའི་ས་ཕྱོགས་ཡིན་པར་ཐལ། རྫ་བུམ་མེད་པའི་ས་ཕྱོགས་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། རྫ་བུམ་གྱིས་སྟོང་པའི་ས་ཕྱོགས་ཡིན་པའི་ཕྱིར། རྩ་བར་འདོད་ན། རྫ་བུམ་གྱིས་སྟོང་ལ་གསེར་བུམ་དང་ལྡན་པའི་ས་ཕྱོགས་ཆོས་ཅན། གསེར་བུམ་དག་པའི་ས་ཕྱོགས་མ་ཡིན་པར་ཐལ། གསེར་བུམ་དང་ལྡན་པའི་གཞི་ཡིན་པའི་ཕྱིར། མ་གྲུབ་ན། རྫ་བུམ་གྱིས་སྟོང་ལ་གསེར་བུམ་དང་ལྡན་པའི་ས་ཕྱོགས་ཆོས་ཅན། གསེར་བུམ་དང་ལྡན་པའི་གཞི་ཡིན་པར་ཐལ། གསེར་བུམ་ཡོད་པའི་གཞི་ཡིན་པའི་ཕྱིར། མ་གྲུབ་ན། རྫ་བུམ་གྱིས་སྟོང་ལ་གསེར་བུམ་དང་ལྡན་པའི་ས་ཕྱོགས་ཆོས་ཅན། གསེར་བུམ་ཡོད་པའི་གཞི་ཡིན་པར་ཐལ། གསེར་བུམ་ཚད་མས་དམིགས་པའི་ས་ཕྱོགས་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། གཞི་དེར་གསེར་བུམ་ཚད་མས་དམིགས་པ་དང་གཞི་དེར་གསེར་བུམ་ཡོད་པ་གཉིས་དོན་གཅིག་པའི་ཕྱིར།

			༧ ཁ་ཅིག་ན་རེ། ཀ་བ་ཁྱོད་ཡིན་པ་གང་ཞིག །བུམ་པ་ཁྱོད་ཡིན་ན། ཀ་བུམ་གཉིས་ཁྱོད་ཡིན་པས་ཁྱབ་ཟེར་ན། ཡིན་པ་སྲིད་པའི་ཤེས་བྱ་ཆོས་ཅན། ཀ་བུམ་གཉིས་ཁྱོད་ཡིན་པར་ཐལ། ཀ་བ་ཁྱོད་ཡིན་པ་གང་ཞིག །བུམ་པ་ཁྱོད་ཡིན་པའི་ཕྱིར། ཁྱབ་པ་ཁས། དང་པོ་མ་གྲུབ་ན། ཀ་བ་ཆོས་ཅན། ཡིན་པ་སྲིད་པའི་ཤེས་བྱ་ཡིན་པར་ཐལ། ཤེས་བྱ་གང་ཞིག །ཁྱོད་ཀྱི་ཡིན་པ་ཡོད་པའི་ཕྱིར། མ་གྲུབ་ན། ཡོད་པར་ཐལ། ཁྱོད་ཀྱི་ཡིན་པ་འཇོག་རྒྱུ་ཡོད་པའི་ཕྱིར་ཏེ། གསེར་གྱི་ཀ་བ་དེ་དེ་ཡིན་པའི་ཕྱིར། རྟགས་གཉིས་པ་རིགས་འགྲེ། རྩ་བར་འདོད་ན། ཡིན་པ་སྲིད་པའི་ཤེས་བྱ་ཆོས་ཅན། ཀ་བུམ་གཉིས་ཁྱོད་མ་ཡིན་པར་ཐལ། ཀ་བུམ་གཉིས་ཁྱོད་ཡིན་པར་རྟོགས་པའི་ཚད་མ་མེད་པའི་ཕྱིར། མ་གྲུབ་ན། ཡིན་པ་སྲིད་པའི་ཤེས་བྱ་ཆོས་ཅན། ཀ་བུམ་གཉིས་ཁྱོད་ཡིན་པར་རྟོགས་པའི་ཚད་མ་མེད་པར་ཐལ། ཁྱོད་ཡིན་པ་སྲིད་པའི་ཤེས་བྱ་དང་གཅིག་ཡིན་པའི་ཕྱིར། མ་གྲུབ་ན། ཡིན་པ་སྲིད་པའི་ཤེས་བྱ་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། ཁྱོད་གཞི་གྲུབ་པའི་ཕྱིར།

			༨ ཁ་ཅིག་ན་རེ། དགེ་བ་ཡིན་ན་དགེ་བ་བཅུ་པོ་གང་རུང་ཡིན་པས་ཁྱབ་ཟེར་ན། བསམ་བཞིན་མ་ཡིན་པའི་དགེ་བ་ཟག་བཅས་དེ་ཆོས་ཅན། དགེ་བ་བཅུ་པོ་གང་རུང་ཡིན་པར་ཐལ། དགེ་བ་ཡིན་པའི་ཕྱིར། ཁྱབ་པ་ཁས། མ་གྲུབ་ན། བསམ་བཞིན་མ་ཡིན་པའི་དགེ་བ་ཟག་བཅས་དེ་ཆོས་ཅན། དགེ་བ་ཡིན་པར་ཐལ། ལུང་དུ་བསྟན་པ་གང་ཞིག །རང་འབྲས་རྣམ་སྨིན་བདེ་བ་འབྱིན་བྱེད་ཀྱི་རིགས་སུ་གནས་པ་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། དེ་དེའི་མཚན་ཉིད་ཡིན་པའི་ཕྱིར། གོང་དུ་མ་གྲུབ་ན། བསམ་བཞིན་མ་ཡིན་པའི་ཟག་བཅས་ཀྱི་དགེ་བ་དེ་ཆོས་ཅན། རང་འབྲས་རྣམ་སྨིན་བདེ་བ་འབྱིན་བྱེད་ཀྱི་རིགས་སུ་གནས་པ་ཡིན་པར་ཐལ། ཁྱོད་ལ་རང་འབྲས་རྣམ་སྨིན་གྱི་བདེ་བ་འབྱུང་རུང་ཡིན་པའི་ཕྱིར། མ་གྲུབ་ན། ཡོད་པར་ཐལ། ཁྱོད་ཟག་བཅས་ཀྱི་དགེ་བ་ཡིན་པའི་ཕྱིར། རྩ་བར་འདོད་ན། བསམ་བཞིན་མ་ཡིན་པའི་ཟག་བཅས་ཀྱི་དགེ་བ་ཆོས་ཅན། དགེ་བ་བཅུ་པོ་གང་རུང་མ་ཡིན་པར་ཐལ། ལུས་ཀྱི་དགེ་བ་གསུམ་དང་། ངག་གི་དགེ་བ་བཞི་དང་། ཡིད་ཀྱི་དགེ་བ་གསུམ་པོ་གང་རུང་མ་ཡིན་པའི་ཕྱིར།

			༩ ཁ་ཅིག་ན་རེ། ཡོད་པ་ཡིན་ན་དངོས་པོ་ཡིན་པས་ཁྱབ་ཟེར་ན། འདུས་མ་བྱས་ཀྱི་ནམ་མཁའ་ཆོས་ཅན། དངོས་པོ་ཡིན་པར་ཐལ། ཡོད་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། ཡོད་པ་ཡིན་པར་ཐལ། ཚད་མས་དམིགས་པ་ཡིན་པའི་ཕྱིར། ཁྱབ་སྟེ། ཚད་མས་དམིགས་པ་ཡོད་པའི་མཚན་ཉིད་ཡིན་པའི་ཕྱིར། རྩ་བར་འདོད་ན། འདུས་མ་བྱས་ཀྱི་ནམ་མཁའ་ཆོས་ཅན། དངོས་པོ་མ་ཡིན་པར་ཐལ། དངོས་མེད་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དོན་བྱེད་ནུས་སྟོང་ཡིན་པའི་ཕྱིར། ཁྱབ་སྟེ། དོན་བྱེད་ནུས་སྟོང་དངོས་མེད་ཀྱི་མཚན་ཉིད་ཡིན་པའི་ཕྱིར། དེར་ཐལ། རང་གི་རྒྱུ་རྐྱེན་ལས་མ་སྐྱེས་པ་འདུས་མ་བྱས་ཀྱི་མཚན་ཉིད་ཡིན་པའི་ཕྱིར།

			༡༠ ཁ་ཅིག་ན་རེ། ཁྱོད་དངོས་པོ་ཡིན་ན་ཁྱོད་ཡིན་ན་དངོས་པོ་ཡིན་པས་ཁྱབ་ཟེར་ན། སྒྲ་མི་རྟག་པ་ཆོས་ཅན། ཁྱོད་ཡིན་ན་དངོས་པོ་ཡིན་པས་ཁྱབ་པར་ཐལ། ཁྱོད་དངོས་པོ་ཡིན་པའི་ཕྱིར། མ་གྲུབ་ན། སྒྲ་མི་རྟག་པ་ཆོས་ཅན། ཁྱོད་དངོས་པོ་ཡིན་པར་ཐལ། ཁྱོད་རང་མཚན་ཡིན་པའི་ཕྱིར། མ་གྲུབ་ན། སྒྲ་ཆོས་ཅན། ཁྱོད་མི་རྟག་པ་རང་མཚན་ཡིན་པར་ཐལ། ཁྱོད་དངོས་པོ་ཡིན་པའི་ཕྱིར། རྩ་བར་འདོད་ན། མཚོན་བྱ་ཆོས་ཅན། ཁྱོད་དངོས་པོ་ཡིན་པར་ཐལ། སྒྲ་མི་རྟག་པ་ཡིན་པའི་ཕྱིར། མ་གྲུབ་ན། མཚོན་བྱ་ཆོས་ཅན། སྒྲ་མི་རྟག་པ་ཡིན་པར་ཐལ། སྒྲ་ཡོད་པ་གང་ཞིག །རྟག་པ་མ་ཡིན་པའི་ཕྱིར།

			༡༡ ཁྱོད་རྟག་པ་ཡིན་ན་ཁྱོད་དུ་གྱུར་པའི་རང་མཚན་མེད་པས་ཁྱབ་ཟེར་ན། མཚན་ཉིད་ཆོས་ཅན། ཁྱོད་དུ་གྱུར་པའི་རང་མཚན་མེད་པར་ཐལ། ཁྱོད་རྟག་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། མཚན་ཉིད་ཆོས་ཅན། ཁྱོད་རྟག་པ་ཡིན་པར་ཐལ། ཁྱོད་སྤྱི་མཚན་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་སྤྱི་མཚན་ཡིན་པར་ཐལ། ཁྱོད་དོན་དམ་པར་དོན་བྱེད་མི་ནུས་པའི་ཆོས་ཡིན་པའི་ཕྱིར། རྩ་བར་འདོད་ན། མཚན་ཉིད་ཆོས་ཅན། ཁྱོད་དུ་གྱུར་པའི་རང་མཚན་ཡོད་པར་ཐལ། ཁྱོད་ཀྱང་ཡིན་རང་མཚན་ཡང་ཡིན་པའི་གཞི་མཐུན་ཡོད་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཀྱང་ཡིན་རང་མཚན་ཡང་ཡིན་པའི་གཞི་མཐུན་ཡོད་པར་ཐལ། རང་གྲུབ་དུས་ལས་དུས་གཉིས་པར་མི་སྡོད་པའི་དངོས་པོ་དེ་ཡང་དེ་ཡིན། དོན་བྱེད་ནུས་པ་དེ་ཡང་དེ་ཡིན་པའི་ཕྱིར།

			༡༢ ཁ་ཅིག་ན་རེ། ཁྱོད་ཀྱང་ཡིན་རྟག་པ་ཡང་ཡིན་ན་ཁྱོད་དང་རྟག་པའི་གཞི་མཐུན་ཡོད་པས་ཁྱབ་ཟེར་ན། རྟག་པ་ཁོ་ན་ཆོས་ཅན། ཁྱོད་དང་རྟག་པའི་གཞི་མཐུན་ཡོད་པར་ཐལ། ཁྱོད་ཀྱང་ཡིན་རྟག་པ་ཡང་ཡིན་པ་ཡོད་པའི་ཕྱིར། ཁྱབ་པ་ཁས། མ་གྲུབ་ན། རྟག་པ་ཁོ་ན་ཆོས་ཅན། ཁྱོད་ཀྱང་ཡིན་རྟག་པ་ཡང་ཡིན་པ་ཡོད་པར་ཐལ། བུམ་པ་མེད་པ་དེ་དེ་ཡིན་པའི་ཕྱིར། མ་གྲུབ་ན། བུམ་པ་མེད་པ་ཆོས་ཅན། ཁྱོད་རྟག་པ་ཁོ་ན་ཡང་ཡིན་རྟག་པ་ཡང་ཡིན་པར་ཐལ། ཁྱོད་རྟག་པ་ཡིན་པའི་ཕྱིར། རྩ་བར་འདོད་ན། རྟག་པ་ཁོ་ན་ཆོས་ཅན། ཁྱོད་དང་རྟག་པའི་གཞི་མཐུན་མེད་པར་ཐལ། ཁྱོད་རྟག་པ་དང་ཐ་དད་མ་ཡིན་པའི་ཕྱིར། མ་གྲུབ་ན། རྟག་པ་ཁོ་ན་ཆོས་ཅན། ཁྱོད་རྟག་པ་དང་ཐ་དད་མ་ཡིན་པར་ཐལ། ཁྱོད་མེད་པ་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། ཁྱོད་ཁོ་ན་མེད་པ་ཡིན་པར་ཐལ། ཁྱོད་མ་ཡིན་པ་གཞི་གྲུབ་པའི་ཕྱིར་རོ། །





རང་ལུགས་བཞག་པ་ལ།


			གཞི་གྲུབ་ཀྱི་རྣམ་གཞག་འཕྲོས་པའི་གཞུང་ཡོད་དེ། རྣམ་འགྲེལ་རང་དོན་ལེའུ་ལས།

			གཞལ་བྱ་གཉིས་ཕྱིར་ཚད་མ་གཉིས། །

			ཞེས་པ་དེ་ཡིན་པའི་ཕྱིར། དེ་ལ་ཤེས་བྱའི་མཚན་ཉིད་ཡོད་དེ། བློའི་ཡུལ་དུ་བྱ་རུང་བ་དེ་དེ་ཡིན་པའི་ཕྱིར། གཞལ་བྱའི་མཚན་ཉིད་ཡོད་དེ། ཚད་མས་རྟོགས་པར་བྱ་བ་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “ཤེས་བྱའི་མཚན་ཉིད་ཡོད་དེ། བློའི་ཡུལ་དུ་བྱ་རུང་བ་དེའོ། །གཞལ་བྱའི་མཚན་ཉིད་ཡོད་དེ། ཚད་མས་རྟོགས་པར་བྱ་བ་དེའོ། །” ཞེས་གསུངས་པའི་ཕྱིར། གཞི་གྲུབ་ཀྱི་མཚན་ཉིད་ཡོད་དེ། ཚད་མས་གྲུབ་པ་དེ་དེ་ཡིན་པའི་ཕྱིར། ཡོད་པའི་མཚན་ཉིད་ཡོད་དེ། ཚད་མས་དམིགས་པ་དེ་དེ་ཡིན་པའི་ཕྱིར། ཆོས་ཀྱི་མཚན་ཉིད་ཡོད་དེ། རང་གི་མཚན་ཉིད་འཛིན་པ་དེ་དེ་ཡིན་པའི་ཕྱིར། གཞིའི་མཚན་ཉིད་ཡོད་དེ། ཁྱད་ཆོས་ཀྱི་རྟེན་ཏུ་གྱུར་པ་དེ་དེ་ཡིན་པའི་ཕྱིར། རྟེན་འབྲེལ་གྱི་མཚན་ཉིད་ཡོད་དེ། བརྟེན་ནས་སྣང་བའི་ཆོས་དེ་དེ་ཡིན་པའི་ཕྱིར། དམིགས་པའི་མཚན་ཉིད་ཡོད་དེ། ཚད་མས་སྒྲོ་འདོགས་གཅོད་པར་བྱ་བའི་གཞི་དེ་དེ་ཡིན་པའི་ཕྱིར། ཡུལ་གྱི་མཚན་ཉིད་ཡོད་དེ། གོ་བར་བྱ་བའམ་རིག་པར་བྱ་བ། དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “ཡུལ་གྱི་མཚན་ཉིད་གོ་བར་བྱ་བའམ་རིག་པར་བྱ་བ་” ཞེས་གསུངས་པའི་ཕྱིར། དེ་དག་ཆོས་ཅན། ཕན་ཚུན་དོན་གཅིག་ཡིན་ཏེ། དོན་གཅིག་ཁྱབ་པ་སྒོ་བརྒྱད་ངེས་པའི་ཕྱིར་རོ། །

			དེ་དག་ལ་ངོ་བོའི་སྒོ་ནས་དབྱེ་ན། དངོས་པོ་དང་རྟག་པ་གཉིས་སུ་ཡོད་པ་ལས། དང་པོ་ལ་མཚན་ཉིད་དང་དབྱེ་བ་གཉིས་ལས། དང་པོ་ནི། དོན་བྱེད་ནུས་པ་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “དངོས་པོའི་མཚན་ཉིད་དོན་བྱེད་ནུས་པ།” ཞེས་གསུངས་པའི་ཕྱིར། དངོས་པོ་དང་དོན་གཅིག་པའི་ཆོས་རྣམས་བཞག་ཏུ་ཡོད་དེ། བྱས་པ་དང་། འདུས་བྱས་དང་། མི་རྟག་པ་དང་། འཇིག་པ་རྣམས་དེ་ཡིན་པའི་ཕྱིར། བྱས་པའི་མཚན་ཉིད་བཞག་ཏུ་ཡོད་དེ། སྐྱེས་པ་དེ་དེ་ཡིན་པའི་ཕྱིར། འདུས་བྱས་ཀྱི་མཚན་ཉིད་བཞག་ཏུ་ཡོད་དེ། རང་གི་རྒྱུ་རྐྱེན་ལས་སྐྱེས་པ་དེ་དེ་ཡིན་པའི་ཕྱིར། མི་རྟག་པའི་མཚན་ཉིད་བཞག་ཏུ་ཡོད་དེ། རང་གྲུབ་དུས་ལས་དུས་གཉིས་པར་མི་སྡོད་པའི་དངོས་པོ་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “འདུས་བྱས་ཀྱི་མཚན་ཉིད་རང་གི་རྒྱུ་རྐྱེན་ལས་སྐྱེས་པ། མི་རྟག་པའི་མཚན་ཉིད་རང་གྲུབ་དུས་ལས་དུས་གཉིས་པར་མི་སྡོད་པའི་དངོས་པོ་དེའོ། །” ཞེས་གསུངས་པའི་ཕྱིར། གཉིས་པ་དབྱེ་བ་ལ། བེམ་ཤེས་ལྡན་མིན་འདུ་བྱེད་གསུམ། དང་པོ་བེམ་པོའི་མཚན་ཉིད་དང་དབྱེ་བ་རྣམས་གོང་དུ་བསྟན་ཟིན་པ་ལྟར་རོ། །

			གཉིས་པ་རྟག་པ་ལ་མཚན་ཉིད་དང་དབྱེ་བ་གཉིས་ལས་དང་པོ་ནི། མི་འཇིག་པའི་ཆོས་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “རྟག་པའི་མཚན་ཉིད་མི་འཇིག་པའི་ཆོས།” ཞེས་གསུངས་པའི་ཕྱིར། རྟག་པ་དང་དོན་གཅིག་པའི་ཆོས་བཞག་ཏུ་ཡོད་དེ། མ་བྱས་པའི་ཆོས། འདུས་མ་བྱས་ཀྱི་ཆོས། དངོས་མེད་ཀྱི་ཆོས་རྣམས་དེ་དེ་ཡིན་པའི་ཕྱིར། དེ་དག་གི་མཚན་ཉིད་རིམ་བཞིན། མ་སྐྱེས་པའི་ཆོས། རང་གི་རྒྱུ་རྐྱེན་ལས་མ་སྐྱེས་པའི་ཆོས། དོན་བྱེད་ནུས་སྟོང་གི་ཆོས་རྣམས་ཡིན་པའི་ཕྱིར། དེ་དག་གི་མཚན་གཞི་ཡོད་དེ། ནམ་མཁའ་དང་། སོ་སོར་བརྟགས་པའི་འགོག་པ་དེ་དེ་ཡིན་པའི་ཕྱིར། རྟག་པ་ལ་དབྱེ་ན་ཡིན་པ་སྲིད་པའི་རྟག་པ་དང་། ཡིན་པ་མི་སྲིད་པའི་རྟག་པ་གཉིས་སུ་ཡོད། དང་པོའི་མཚན་ཉིད་ནི། ཁྱོད་ཀྱི་ཡིན་པ་ཡོད་པའང་ཡིན། མི་འཇིག་པའི་ཆོས་ཀྱང་ཡིན་པའི་གཞི་མཐུན་པ་དེ་དེ་ཡིན་པའི་ཕྱིར། དེའི་མཚན་གཞི་ཡོད་དེ། ནམ་མཁའ་དེ་དེ་ཡིན་པའི་ཕྱིར། གཉིས་པའི་མཚན་ཉིད་ཡོད་དེ། ཁྱོད་ཀྱི་ཡིན་པ་མེད་པའང་ཡིན། མི་འཇིག་པའི་ཆོས་ཀྱང་ཡིན་པའི་གཞི་མཐུན་པ་དེ་དེ་ཡིན་པའི་ཕྱིར། དེའི་མཚན་གཞི་ཡོད་དེ། གཞི་གཅིག་ལ་ལྟོས་པའི་ཤར་ནུབ་ཀྱི་ནམ་མཁའ་དེ་དེ་ཡིན་པའི་ཕྱིར། ཡང་རྟག་པ་ལ་དབྱེ་ན། རེས་འགའ་བའི་རྟག་པ་དང་རྣམ་པ་ཐམས་ཅད་པའི་རྟག་པ་གཉིས་སུ་ཡོད་དོ། །

			གཉིས་པ་ཤེས་པ་ལ་མཚན་ཉིད་ཡོད་དེ། བེམ་པོ་ལས་ལོག་པའི་གསལ་ཞིང་རིག་པ་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “ཤེས་པའི་མཚན་ཉིད་བེམ་པོ་ལས་ལོག་པའི་གསལ་ཞིང་རིག་པའོ། །” ཞེས་གསུངས་པའི་ཕྱིར། དེ་དང་དོན་གཅིག་པའི་ཆོས་ཡོད་དེ། བློ་རིག་གཉིས་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “བློ། རིག་པ། ཤེས་པ་རྣམས་དོན་གཅིག་ཡིན་ལ།” ཞེས་གསུངས་པའི་ཕྱིར། དེ་ལ་དབྱེ་ན། སྤྱིའི་དབྱེ་བ་དང་། སོ་སོའི་དབྱེ་བ་གཉིས་ལས། དང་པོ་ནི། རྩ་བ་ལས།

			ཤེས་པ་ཚད་མ་ཚད་མིན་གཉིས། །

			ཞེས་གསུངས་པ་ལྟར་ཚད་མའི་མཚན་ཉིད་ཡོད་དེ། རང་ཡུལ་གསར་དུ་རྟོགས་པའི་བློ། དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “ཚད་མའི་མཚན་ཉིད་རང་ཡུལ་གསར་དུ་རྟོགས་པའི་བློ།” ཞེས་གསུངས་པའི་ཕྱིར། གཉིས་པ་སོ་སོའི་དབྱེ་བ་ལ། ཚད་མ་དང་ཚད་མིན་གཉིས་ལས། དང་པོ་ཚད་མ་ལ་གཉིས་སུ་དབྱེ་བ་དང་། ཡན་ལག་གི་དབྱེ་བའོ། །དང་པོ་ནི། རྩ་བ་ལས།

			ཚད་མ་ལ་ཡང་མངོན་རྗེས་གཉིས། །

			ཞེས་གསུངས་པ་ལྟར། དང་པོ་མངོན་སུམ་ཚད་མ་ལ་མཚན་ཉིད་དང་། དབྱེ་བ་གཉིས་ལས། དང་པོ་དེའི་མཚན་ཉིད་ཡོད་དེ། རྟོག་བྲལ་མ་འཁྲུལ་པ་གང་ཞིག །རང་ཡུལ་གསར་དུ་རྟོགས་པ་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “མངོན་སུམ་ཚད་མའི་མཚན་ཉིད། རྟོག་བྲལ་མ་འཁྲུལ་བ་གང་ཞིག་རང་ཡུལ་གསར་དུ་རྟོགས་པ།” ཞེས་གསུངས་པའི་ཕྱིར། གཉིས་པ་ཡན་ལག་གི་དབྱེ་བ་ལ། དང་པོ་མངོན་སུམ་ལ་དབྱེ་ན། རྩ་བ་ལས།

			དབང་ཡིད་རང་རིག་རྣལ་འབྱོར་གྱི། །

			མངོན་སུམ་རྣམ་པ་བཞི་རུ་འདོད། །

			ཅེས་གསུངས་པ་ལྟར། དེ་དག་གི་དོན་ཡུལ་དང་ཡུལ་ཅན་སྐབས་སུ་རྒྱས་པར་འབྱུང་བས་འདིར་མ་བྲིས་སོ། །གཉིས་པ་རྗེས་དཔག་ཚད་མ་ལ་མཚན་ཉིད་དང་། དབྱེ་བ་གཉིས་ལས། དང་པོ་དེའི་མཚན་ཉིད་ཡོད་དེ། ཚུལ་གསུམ་ཚང་བའི་རྟགས་ལ་བརྟེན་ནས་རང་ཡུལ་ལྐོག་གྱུར་གསར་དུ་རྟོགས་པའི་བློ་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “རྗེས་དཔག་ཚད་མའི་མཚན་ཉིད་ཚུལ་གསུམ་ཚང་བའི་རྟགས་ལ་བརྟེན་ནས་རང་ཡུལ་ལྐོག་གྱུར་གསར་དུ་རྟོགས་པའི་བློ།” ཞེས་གསུངས་པའི་ཕྱིར། དེ་ལ་དབྱེ་ན། རྩ་བ་ལས།

			རྗེས་དཔག་དངོས་སྟོབས་གྲགས་ཡིད་གསུམ། །

			ཞེས་གསུངས་པ་ལྟར་དེའི་མཚན་ཉིད་དང་དབྱེ་བ་སོགས་ཡུལ་དང་ཡུལ་ཅན་སྐབས་སུ་འབྱུང་བས་འདིར་མ་བྲིས་སོ། །

			གཉིས་པ་ཚད་མིན་གྱི་བློ་ལ་མཚན་ཉིད་དང་དབྱེ་བ་གཉིས་ལས། དང་པོ་དེའི་མཚན་ཉིད་ཡོད་དེ། རང་ཡུལ་གསར་དུ་རྟོགས་པ་མ་ཡིན་པའི་བློ་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “ཚད་མིན་བློ་ཡི་མཚན་ཉིད་རང་ཡུལ་གསར་དུ་རྟོགས་པ་མ་ཡིན་པའི་བློ།” ཞེས་གསུངས་པའི་ཕྱིར། ཚད་མིན་གྱི་བློ་ལ་དབྱེ་ན། རྩ་བ་ལས།

			མ་རྟོགས་ལོག་རྟོག་ཐེ་ཚོམ་སྟེ། །

			ཚད་མིན་བློ་ཡང་གསུམ་དུ་འགྱུར། །

			ཞེས་གསུངས་པ་ལྟར་འདི་དག་གི་དོན་བློ་རིགས་སུ་འབྱུང་བས་འདིར་མ་བྲིས་སོ། །

			གསུམ་པ་ལྡན་མིན་འདུ་བྱེད་ལ་མཚན་ཉིད་དང་དབྱེ་བ་གཉིས་ལས། དང་པོ་དེའི་མཚན་ཉིད་ཡོད་དེ། གཟུགས་ཤེས་གང་ཡང་མ་ཡིན་པའི་འདུས་བྱས་སུ་དམིགས་པ་དེ་དེ་ཡིན་པའི་ཕྱིར། དེ་ལ་དབྱེ་ན་གང་ཟག་ཡིན་པར་གྱུར་པའི་ལྡན་མིན་འདུ་བྱེད་དང་། གང་ཟག་མ་ཡིན་པར་གྱུར་པའི་ལྡན་མིན་འདུ་བྱེད་གཉིས་ཡོད་པ་ལས། དང་པོ་ནི་འོག་ཏུ་འབྱུང་ངོ་། །གཉིས་པ་ལ་མཚན་ཉིད་དང་དབྱེ་བ་གཉིས་ལས། དང་པོ་ནི། གཟུགས་ཤེས་སྐྱེས་བུ་གང་རུང་མ་ཡིན་པར་གྱུར་པའི་འདུས་བྱས་དེ་དེ་ཡིན་པའི་ཕྱིར། ལྡན་མིན་འདུ་བྱེད་ལ་དབྱེ་ན། རྩ་བ་ལས།

			ལྡན་པ་མིན་པའི་འདུ་བྱེད་ལ། །

			ཐོབ་དང་མ་ཐོབ་སྐལ་མཉམ་དང་། །

			སྙོམས་འཇུག་གཉིས་དང་སྲོག་དང་ནི། །

			སྐྱེ་གནས་མི་རྟག་རྒ་བ་དང་། །



			མིང་གི་ཚོགས་སོགས་བཅུ་བཞི་ཡོད། །

			ཅེས་གསུངས་པ་ལྟར། ༡ ཐོབ་པ་དང་། ༢ མ་ཐོབ་པ་དང་། ༣ སྐལ་མཉམ་དང་། ༤ འདུ་ཤེས་མེད་པའི་སྙོམས་འཇུག་དང་། ༥ འགོག་པའི་སྙོམས་འཇུག་དང་། ༦ སྲོག་དང་། ༧ སྐྱེ་བ་དང་། ༨ གནས་པ་དང་། ༩ མི་རྟག་པ་དང་། ༡༠ རྒ་བ་དང་། ༡༡ མིང་གི་ཚོགས་དང་། ༡༢ ཚིག་གི་ཚོགས་དང་། ༡༣ ཡི་གེའི་ཚོགས་དང་། ༡༤ འདུ་ཤེས་མེད་པ་པ་སྟེ་བཅུ་བཞིའོ། །དེ་དག་གི་དོན་ཞིབ་པ་གྲུབ་བདེའི་དཔྱིད་འཇོ་སོགས་སུ་བལྟ་བར་བྱའོ། །

			གཉིས་པ་ཕུང་ཁམས་སོགས་སུ་དབྱེ་བ་ལ། མདོར་བསྟན། རྒྱས་བཤད་གཉིས་ལས། དང་པོ་ནི། རྩ་བ་ལས།

			ཡང་ན་ཤེས་བྱ་རྣམ་དབྱེ་བ། །

			ཕུང་པོ་ཁམས་དང་སྐྱེ་མཆེད་དོ། །

			ཞེས་གསུངས་པ་ལྟར། ཕུང་པོ་དང་། ཁམས་དང་། སྐྱེ་མཆེད་གསུམ་ཡོད་པའི་ཕྱིར། དང་པོ་ལ་མཚན་ཉིད་དང་དབྱེ་བ་གཉིས་ལས། དང་པོ་ནི། དུ་མ་སྤུངས་པའི་དོན་དུ་རུང་བ་དེ་དེ་ཡིན་པའི་ཕྱིར་ཏེ། གཞོན་ནུ་རྣམ་རོལ་ལས། “གཟུགས་ལ་སོགས་པ་རིགས་མཐུན་དུ་མ་ཕྱོགས་ཅིག་ཏུ་སྤུངས་པའི།” ཞེས་གསུངས་པའི་ཕྱིར། གཉིས་པ་ཕུང་པོའི་དབྱེ་བ་ལ། མདོར་བསྟན་དང་། སོ་སོའི་དབྱེ་བ་གཉིས་ལས། དང་པོ་ནི། རྩ་བ་ལས།

			ཕུང་པོ་གཟུགས་ཚོར་འདུ་ཤེས་དང་། །

			འདུ་བྱེད་རྣམ་ཤེས་ཕུང་པོ་ལྔ། །

			ཞེས་གསུངས་པ་ལྟར་རོ། །

			གཟུགས་ཀྱི་ཕུང་པོའི་མཚན་ཉིད་ཡོད་དེ། གཟུགས་སུ་རུང་བ་གང་ཞིག །དུ་མ་སྤུངས་དུ་རུང་བ་དེ་དེ་ཡིན་པའི་ཕྱིར། གཉིས་པ་སོ་སོའི་དབྱེ་བ་ལ་ལྔ་ལས། དང་པོ་གཟུགས་ཕུང་ལ་དབྱེ་ན། རྩ་བ་ལས།

			མཛོད་ལས་གཟུགས་ཕུང་བཅུ་གཅིག་གསུངས། །

			ཞེས་པ་ལྟར་ཕྱི་གཟུགས་སྐྱེ་མཆེད་ལྔ་དང་། ནང་གཟུགས་དབང་པོ་ལྔ། རྣམ་པར་རིག་བྱེད་མ་ཡིན་པའི་གཟུགས་དང་བཅུ་གཅིག་ཡོད་པའི་ཕྱིར། སྔ་མ་བཅུ་པོ་གོང་དུ་སོང་ནས། རྣམ་པར་རིག་བྱེད་མ་ཡིན་པའི་གཟུགས་ཀྱི་མཚན་ཉིད་ཡོད་དེ། ཆོས་ཀྱི་སྐྱེ་མཆེད་པའི་གཟུགས་གང་ཞིག །རྣམ་པར་རིག་བྱེད་དང་ཏིང་ངེ་འཛིན་གང་རུང་ལས་སྐྱེས་ཤིང་དགེ་མི་དགེ་གང་རུང་ཡིན་པ་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “རྣམ་པར་རིག་བྱེད་མ་ཡིན་པའི་གཟུགས་ཀྱི་མཚན་ཉིད་ཆོས་ཀྱི་སྐྱེ་མཆེད་པའི་གཟུགས་གང་ཞིག་རྣམ་པར་རིག་བྱེད་དང་ཏིང་ངེ་འཛིན་གང་རུང་ལས་སྐྱེས་ཤིང་དགེ་མི་དགེ་གང་རུང་ཡིན་པ།” ཞེས་གསུངས་པའི་ཕྱིར། དེའི་མཚན་གཞི་བཞག་ཏུ་ཡོད་དེ། སྡོམ་པའི་རྒྱུན་དེ་དེ་ཡིན་པའི་ཕྱིར། ཚོར་བའི་ཕུང་པོའི་མཚན་ཉིད་ཡོད་དེ། སིམ་གདུང་བར་མ་ཅི་རིགས་ཉམས་སུ་མྱོང་བའི་དུ་མ་སྤུངས་དུ་རུང་བ་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “རེག་པས་ཡུལ་སྤྱོད་སིམ་གདུང་བར་མ་ཅན་” ཞེས་གསུངས་པའི་ཕྱིར།

			གཉིས་པ་ཚོར་ཕུང་ལ་དབྱེ་ན། རྩ་བ་ལས།

			མིག་སོགས་འདུས་ཏེ་རེག་པ་ལས། །

			བྱུང་བའི་ཚོར་སོགས་རྣམ་པ་དྲུག །

			ཅེས་པ་ལྟར་མིག་གི་འདུས་ཏེ་རེག་པ་ལས་བྱུང་བའི་ཚོར་བ་ནས་ཡིད་ཀྱི་འདུས་ཏེ་རེག་པ་ལས་བྱུང་བའི་ཚོར་བའི་བར་དྲུག་ཏུ་ཡོད་པ་ཡིན་པའི་ཕྱིར། འདུ་ཤེས་ཀྱི་ཕུང་པོའི་མཚན་ཉིད་ཡོད་དེ། ཡུལ་གྱི་ཁྱད་པར་སྤུ་རིས་སོ་སོར་འཛིན་པར་བྱེད་པའི་དུ་མ་སྤུངས་དུ་རུང་བ་དེ་དེ་ཡིན་པའི་ཕྱིར།

			གསུམ་པ་འདུ་ཤེས་ཀྱི་ཕུང་པོ་ལ་དབྱེ་ན། རྩ་བ་ལས།

			འདུ་ཤེས་ལ་ཡང་དེ་བཞིན་དྲུག །

			ཅེས་པ་ལྟར་མིག་གི་འདུས་ཏེ་རེག་པ་ལས་བྱུང་བའི་འདུ་ཤེས་ནས་ཡིད་ཀྱི་འདུས་ཏེ་རེག་པ་ལས་བྱུང་བའི་འདུ་ཤེས་བར་དྲུག་པོ་དེ་དེ་ཡིན་པའི་ཕྱིར།

			འདུ་བྱེད་ཀྱི་ཕུང་པོའི་མཚན་ཉིད་ཡོད་དེ། ཕུང་པོ་བཞི་ལས་གཞན་དུ་གྱུར་པའི་དུ་མ་སྤུངས་དུ་རུང་བ་དེ་དེ་ཡིན་པའི་ཕྱིར། བཞི་པ་འདུ་བྱེད་ཀྱི་ཕུང་པོ་ལ་གཉིས་སུ་དབྱེ་བ་དང་། སོ་སོའི་དབྱེ་བ་གཉིས་ལས། དང་པོ་ནི། རྩ་བ་ལས།

			མཚུངས་ལྡན་ལྡན་མིན་འདུ་བྱེད་གཉིས། །

			ཞེས་པ་ལྟར་མཚུངས་ལྡན་འདུ་བྱེད་དང་མི་ལྡན་འདུ་བྱེད་གཉིས་སུ་ཡོད་དོ། །གཉིས་པ་སོ་སོའི་དབྱེ་བ་ལ་གཉིས་ལས། དང་པོ་མཚུངས་ལྡན་འདུ་བྱེད་ལ་དབྱེ་ན། རྩ་བ་ལས།

			མཚུངས་ལྡན་ལ་ཡང་ལྔ་བཅུ་གསུམ། །

			ཞེས་བྱུང་། དེ་ཡང་ཀུན་བཏུས་ལས། “དེ་དག་ཀྱང་གང་ཞེ་ན། སེམས་པ་དང་། ཡིད་ལ་བྱེད་པ་དང་།” ཞེས་པ་ནས། “རྟོག་པ་དང་། དཔྱོད་པའོ། །” ཞེས་པ་ལྟར་ཚོར་འདུ་གཉིས་ལས་གཞན་པའི་ཀུན་འགྲོ་གསུམ། ཡུལ་ངེས་ལྔ། དགེ་བ་བཅུ་གཅིག །ལྟ་བ་མ་གཏོགས་པའི་རྩ་ཉོན་ལྔ། ལྟ་བ་ལྔ། ཉེ་ཉོན་ཉི་ཤུ། གཞན་འགྱུར་བཞི་སྟེ་ང་གསུམ་མོ། །གཉིས་པ་མི་ལྡན་འདུ་བྱེད་ལ། རྩ་བ་ལས།

			ལྡན་མིན་འདུ་བྱེད་སྔར་བཤད་དང་། །

			ཞེས་པ་སྟེ། སྔར་དབྱེ་བ་བཅུ་བཞི་བཤད་ཟིན་ཞེས་པའོ། །གཉིས་པ་གང་ཟག་ལྡན་མིན་འདུ་བྱེད་དུ་བསྟན་པ་དང་། དབྱེ་བ་གཉིས་ལས། དང་པོ་ནི། རྩ་བ་ལས།

			གང་ཟག་ཀྱང་ནི་དེ་ཡིན་ཏེ། །

			ཞེས་བྱུང་། ལྡན་མིན་འདུ་བྱེད་ལ་བཅུ་བཞི་པོ་གང་རུང་མ་ཡིན་པའི་དུས་དང་དངོས་པོ་སོགས་མང་དུ་ཡོད་ཀྱང་འདིར་གང་ཟག་གི་དབྱེ་བ་རྒྱས་པར་བཤད་པའི་ཕྱིར་ཟུར་དུ་གསུངས་པ་ཡིན་ནོ། །

			གཉིས་པ་དབྱེ་བ་དངོས་ལ། ཁམས་གསུམ་དུ་དབྱེ་བ་དང་། སེམས་ཅན་དང་སངས་རྒྱས་གཉིས་སུ་དབྱེ་བ་ལས། དང་པོ་ལ་མདོར་བསྟན་དང་། རྒྱས་བཤད་གཉིས་ལས། དང་པོ་ནི། རྩ་བ་ལས།

			དེ་ལ་ཡང་ནི་སྲིད་པ་གསུམ། །

			ཞེས་བྱུང་། དེ་ཡང་སྟེ་གང་ཟག་དེ་ལ་ནི་སྲིད་པ་གསུམ་མམ་ཁམས་གསུམ་ཡོད་ཅེས་པའོ། །གཉིས་པ་རྒྱས་པར་བཤད་པ་ལ་གསུམ་ལས། དང་པོ་འདོད་ཁམས་བཤད་པ་ལ། བཅུར་དབྱེ་བ་དང་། བྱེ་བྲག་སོ་སོའི་དབྱེ་བའོ། །དང་པོ་ནི། རྩ་བ་ལས།

			ངན་འགྲོ་དམྱལ་བ་སོགས་གསུམ་དང་། །

			བདེ་འགྲོ་མི་དང་འདོད་ལྷ་དྲུག །

			བཅུ་པོ་འདོད་པའི་ཁམས་ཡིན་ནོ། །

			ཞེས་བྱུང་། དེ་ལ་འདོད་པའི་རྟེན་ཅན་གྱི་གང་ཟག་ཡོད་དེ། ངན་འགྲོ་ལ་དམྱལ་བ་ཡི་དྭགས་དུད་འགྲོ་གསུམ་དང་། བདེ་འགྲོ་ལ་མི་དང་འདོད་ལྷ་རིགས་དྲུག་སྟེ། བཅུ་པོ་འདོད་ཁམས་པའི་རྟེན་ཅན་གྱི་གང་ཟག་ཡིན་པའི་ཕྱིར་རོ། །འདི་ནི་མཛོད་ལས།

			དམྱལ་བ་ཡི་དྭགས་དུད་འགྲོ་དང་། །

			མི་རྣམས་དང་ནི་ལྷ་དྲུག་དང་། །

			འདོད་པའི་ཁམས་ཡིན་་་

			ཞེས་གསུངས་པ་ལྟར་ཡིན་གྱི་གཞན་ལས་ལྷ་མ་ཡིན་ཟུར་དུ་བགྲངས་པའང་ཡོད་དོ། །གཉིས་པ་སོ་སོའི་དབྱེ་བ་བཤད་པ་ལ་ལྔ་ལས། དང་པོ་དམྱལ་བའི་དབྱེ་བ་ནི། རྩ་བ་ལས།

			དམྱལ་བ་ཚ་གྲང་ཉི་ཚེ་དང་། །

			ཉེ་འཁོར་བ་ཡིས་དབྱེ་བས་བཞི། །

			ཞེས་བྱུང་། དེ་ཡང་དམྱལ་བ་ལ་དབྱེ་ན་ཚ་བའི་དམྱལ་བ་དང་། གྲང་བའི་དམྱལ་བ། ཉི་ཚེ་བའི་དམྱལ་བ། ཉེ་འཁོར་བའི་དམྱལ་བ་སྟེ་རྩ་བའི་དབྱེ་བ་བཞི་དང་། ཡན་ལག་གི་དབྱེ་བ་ནི་དང་པོ་ཚ་དམྱལ་ལ་དབྱེ་ན་བརྒྱད་དེ། ཡང་སོས་དང་། ཐིག་ནག་དང་། བསྡུས་འཇོམས་དང་། ངུ་འབོད་དང་། ངུ་འབོད་ཆེན་པོ་དང་། ཚ་བ་དང་། རབ་ཏུ་ཚ་བ་དང་། མནར་མེད་པ་སྟེ་བརྒྱད་དོ། །གཉིས་པ་གྲང་དམྱལ་ལ་དབྱེ་ན་བརྒྱད་དེ། ཆུ་བུར་ཅན་དང་། ཆུ་བུར་རྡོལ་བ་ཅན་དང་། སོ་ཐམ་ཐམ་པ་དང་། ཀྱེ་ཧུད་ཟེར་བ་དང་། ཨ་ཆུ་ཟེར་བ་དང་།ཨུཏྤལ་ལྟར་གས་པ་དང་། པདྨ་ལྟར་གས་པ་དང་། པདྨ་ལྟར་གས་པ་ཆེན་པོའོ། །ཉི་ཚེ་བ་ནི་འཛམ་གླིང་སོགས་ན་ཡོད་པས་གནས་ལ་ངེས་པ་མེད་ལ། ཉེ་འཁོར་བ་ནི་ཚ་དམྱལ་གྱི་སྒོ་བཞི་རེ་རེའི་ཐད་དུ། མེ་མ་མུར་དང་། རོ་མྱགས་ཀྱི་འདམ། སྤུ་གྲིས་གཏམས་པའི་ཚལ། ཐལ་ཚན་གྱི་ཆུ་བོ་རབ་མེད་དེ་བཞི་བཞིར་ཕྱེ་བས་བཅུ་དྲུག་ཡོད་དོ། །གཉིས་པ་ཡི་དྭགས་ནི། རྩ་བ་ལས།

			ཡི་དྭགས་དངོས་དང་འཐོར་བུ་གཉིས། །

			ཞེས་བྱུང་། ཡི་དྭགས་ལ་གནས་དངོས་གླིང་འདིའི་འོག་དཔག་ཚད་ལྔ་བརྒྱ་ན་གནས་པ་དང་། ཁ་འཐོར་བ་འཛམ་བུའི་གླིང་དུ་གནས་པ་གཉིས་སོ། །གསུམ་པ་དུད་འགྲོ་ནི། རྩ་བ་ལས།

			དུད་འགྲོ་གནས་དང་ཁ་འཐོར་གཉིས། །

			ཞེས་བྱུང་། དུད་འགྲོ་ལ་དུད་འགྲོའི་གནས་རྒྱ་མཚོ་ཆེན་པོ་ལ་གནས་པ་དང་། ཁ་འཐོར་བ་ལྷ་ཡུལ་དང་མི་ཡུལ་དུ་གནས་པ་གཉིས་སོ། །བཞི་པ་མི་ནི། རྩ་བ་ལས།

			མི་ལ་གླིང་གི་དབྱེ་བས་བཞི། །

			ཞེས་བྱུང་། མི་ལ་གླིང་གིས་དབྱེ་ན། ལུས་འཕགས་གླིང་པ། འཛམ་བུ་གླིང་པ། བ་ལང་སྤྱོད་པ། སྒྲ་མི་སྙན་པ་སྟེ་བཞི་དང་། དེ་རེ་རེ་ལ་གླིང་ཕྲན་གཉིས་གཉིས་ཏེ་བཅུ་གཉིས་སུ་དབྱེ་བའང་ཡོད་དོ། །ལྔ་པ་འདོད་ལྷ་རིགས་དྲུག་ནི། རྩ་བ་ལས།

			འདོད་ལྷ་རྒྱལ་ཆེན་རིགས་བཞི་དང་། །

			སུམ་རྩེན་མཐབ་བྲལ་དགའ་ལྡན་དང་། །

			འཕྲུལ་དགའ་གཞན་འཕྲུལ་དབང་བྱེད་དོ། །

			ཞེས་བྱུང་། འདོད་པའི་ལྷ་ལ་དབྱེ་ན། རྒྱལ་ཆེན་རིགས་བཞི་པ། སུམ་ཅུ་རྩ་གསུམ་པ། འཐབ་བྲལ་བ། དགའ་ལྡན་པ། འཕྲུལ་དགའ་བ། གཞན་འཕྲུལ་དབང་བྱེད་པ་སྟེ་དྲུག་ཏུ་ཡོད་དོ། །འོན་ཀྱང་མཛོད་ལས།

			དམྱལ་བ་དང་། །

			གླིང་དབྱེ་བ་ལས་དེ་ཉི་ཤུ། །

			ཞེས་འདོད་ཁམས་པ་ལ། ཚ་དམྱལ་པ་བརྒྱད། ཡི་དྭགས། དུད་འགྲོ་སྟེ་ངན་འགྲོ་བ་བཅུ། མི་ལ་གླིང་གིས་དབྱེ་བས་བཞི། འདོད་ལྷ་ལ་རིགས་དྲུག་བཅས་བདེ་འགྲོ་བ་བཅུ་སྟེ་འདོད་ཁམས་པ་ཉི་ཤུར་གསུངས་སོ། །

			གཉིས་པ་གཟུགས་ཁམས་ནི། རྩ་བ་ལས།

			གཟུགས་ཁམས་བསམ་གཏན་བཞི་ཡིན་ཏེ། །

			ནང་གསེས་གནས་རིགས་བཅུ་བདུན་ཡོད། །

			ཞེས་བྱུང་། གཟུགས་ཁམས་ལ་རྩ་བའི་དབྱེ་བ་བསམ་གཏན་དང་པོ། གཉིས་པ། གསུམ་པ། བཞི་པ་སྟེ་བཞི་དང་། དེ་དག་ལ་ནང་གསེས་སུ་ཕྱེས་ན་གནས་རིགས་བཅུ་བདུན་ཡོད་དེ། བསམ་གཏན་དང་པོ་ལ་ཚངས་རིས། ཚངས་མདུན། ཚངས་ཆེན་གསུམ། བསམ་གཏན་གཉིས་པ་ལ་འོད་ཆུང་། ཚད་མེད་འོད། འོད་གསལ་གསུམ། བསམ་གཏན་གསུམ་པ་ལ་དགེ་ཆུང་། ཚད་མེད་དགེ །དགེ་རྒྱས་གསུམ། བསམ་གཏན་བཞི་པ་ལ་སྤྲིན་མེད། བསོད་ནམས་སྐྱེས། འབྲས་བུ་ཆེ་བ་སྟེ་སོ་སྐྱེའི་གནས་གསུམ་དང་། མི་ཆེ་བ། མི་གདུང་བ། གྱ་སྣོམ་སྣང་། ཤིན་ཏུ་མཐོང་། འོག་མིན་བཅས་གནས་གཙང་ལྔ་སྟེ་བརྒྱད། བསྡོམས་པས་བཅུ་བདུན་དུ་ཡོད་པའི་ཕྱིར།

			གསུམ་པ་གཟུགས་མེད་ནི། རྩ་བ་ལས།

			གཟུགས་མེད་རྣམ་ཤེས་མཁའ་མཐའ་ཡས། །

			ཅི་ཡང་མེད་པའི་སྐྱེ་མཆེད་དང་། །

			འདུ་ཤེས་ཡོད་མིན་མེད་མིན་བཞི། །

			ཞེས་བྱུང་། གཟུགས་མེད་ལ་ནམ་མཁའ་མཐའ་ཡས། རྣམ་ཤེས་མཐའ་ཡས། ཅི་ཡང་མེད། འདུ་ཤེས་མེད་མིན་ནམ་སྲིད་རྩེ་སྟེ་བཞིའོ། །

			གཉིས་པ་སེམས་ཅན་དང་སངས་རྒྱས་གཉིས་སུ་དབྱེ་བ་ལ་གཉིས་ལས། དང་པོ་ལ་ལམ་དུ་ཞུགས་པའི་སེམས་ཅན་གྱི་དབྱེ་བ་དང་། སེམས་ཅན་གྱི་དོན་བཤད་པ་གཉིས་ལས། དང་པོ་ལ་ལམ་ཞུགས་སོ་འཕགས་ཀྱི་དབྱེ་བ་གཉིས་ལས། དང་པོ་ནི། རྩ་བ་ལས།

			ཉན་རང་བྱང་ཆུབ་སེམས་དཔའ་ཡི། །

			སོ་སྐྱེ་ཚོགས་སྦྱོར་གཉིས་གཉིས་ཡོད། །

			ཅེས་བྱུང་། ལམ་ཞུགས་སོ་སྐྱེའི་གང་ཟག་ལ་དབྱེ་ན་ཉན་ཐོས་ཚོགས་ལམ་པ་དང་སྦྱོར་ལམ་པ་གཉིས། རང་རྒྱལ་ཚོགས་ལམ་པ་དང་སྦྱོར་ལམ་པ་གཉིས། བྱང་སེམས་སམ་ཐེག་ཆེན་ཚོགས་ལམ་པ་དང་སྦྱོར་ལམ་པ་སྟེ་གཉིས་གཉིས་ཡོད་ཅེས་པའོ། །

			གཉིས་པ་འཕགས་པའི་དབྱེ་བ་ལ་གསུམ་ལས། དང་པོ་ཉན་ཐོས་འཕགས་པའི་དབྱེ་བ་ནི། རྩ་བ་ལས།

			ཉན་ཐོས་རྒྱུན་ཞུགས་ཕྱིར་འོང་དང་། །

			ཕྱིར་མི་འོང་དང་དགྲ་བཅོམ་ལ། །

			ཞུགས་གནས་དབྱེ་བས་བརྒྱད་དུ་ཡོད། །

			ཅེས་བྱུང་། ཉན་ཐོས་འཕགས་པ་ལ་རྒྱུན་ཞུགས་ཞུགས་པ་དང་འབྲས་གནས། ཕྱིར་འོང་ཞུགས་པ་དང་འབྲས་གནས། ཕྱིར་མི་འོང་ཞུགས་པ་དང་འབྲས་གནས། དགྲ་བཅོམ་ཞུགས་པ་དང་འབྲས་གནས་ཏེ་ཞུགས་གནས་བརྒྱད་དམ་གང་ཟག་ཟུང་བཞི་ཡ་བརྒྱད་ཡོད་དོ། །གཉིས་པ་རང་རྒྱལ་འཕགས་པའི་དབྱེ་བ་ནི། རྩ་བ་ལས།

			རང་རྒྱལ་བསེ་རུ་ཚོགས་སྤྱོད་གཉིས། །

			ཞེས་བྱུང་། རང་རྒྱལ་ལ་བསེ་རུ་ལྟ་བུ་དང་། ཚོགས་སྤྱོད་ཆེན་པོ་པ། ཚོགས་སྤྱོད་ཆུང་ངུ་བ་སྟེ་གསུམ་མོ། །གསུམ་པ་བྱང་སེམས་འཕགས་པའི་དབྱེ་བ་ནི། རྩ་བ་ལས།

			བྱང་འཕགས་ས་བཅུའི་དབང་གིས་བཅུ། །

			ཞེས་བྱུང་། བྱང་སེམས་འཕགས་པ་ལ་ས་ཡི་སྒོ་ནས་དབྱེ་ན། ས་དང་པོ་རབ་ཏུ་དགའ་བ་ལ་གནས་པ། ས་གཉིས་པ་དྲི་མ་མེད་པ་ལ་གནས་པ། ས་གསུམ་པ་འོད་བྱེད་པ་ལ་གནས་པ། ས་བཞི་པ་འོད་འཕྲོ་བ་ལ་གནས་པ། ས་ལྔ་པ་སྦྱངས་དཀའ་བ་ལ་གནས་པ། ས་དྲུག་པ་མངོན་དུ་ཕྱོགས་པ་ལ་གནས་པ། ས་བདུན་པ་རིང་དུ་སོང་བ་ལ་གནས་པ། ས་བརྒྱད་པ་མི་གཡོ་བ་ལ་གནས་པ། ས་དགུ་པ་ལེགས་པའི་བློ་གྲོས་ལ་གནས་པ། ས་བཅུ་པ་ཆོས་ཀྱི་སྤྲིན་ལ་གནས་པ་སྟེ་བཅུ་ཡོད་དོ། །གཉིས་པ་སེམས་ཅན་གྱི་དོན་ནི། རྩ་བ་ལས།

			སྒྲིབ་དང་བཅས་པ་སེམས་ཅན་ཏེ། །

			ཞེས་བྱུང་། སྒྲིབ་པ་དང་བཅས་པའི་གང་ཟག་གང་ཡིན་པ་ཐམས་ཅད་སེམས་ཅན་ཡིན་ཏེ། སེམས་ཅན་ཡིན་ན་སྒྲིབ་པ་མ་སྤངས་པའི་གང་ཟག་ཡིན་པས་ཁྱབ་པའི་ཕྱིར་རོ། །

			གཉིས་པ་སངས་རྒྱས་ནི། རྩ་བ་ལས།

			སྒྲིབ་སྤངས་སངས་རྒྱས་འཕགས་པའོ། །

			ཞེས་བྱུང་། སྒྲིབ་པ་སྤངས་པའི་གང་ཟག་གང་ཡིན་པ་ཐམས་ཅད་སངས་རྒྱས་འཕགས་པ་ཡིན་ཏེ། སངས་རྒྱས་འཕགས་པ་དང་སྒྲིབ་པ་སྤངས་པའི་གང་ཟག་དོན་གཅིག་ཡིན་པའི་ཕྱིར་རོ། །སྐབས་འདིར་ཉན་རང་དགྲ་བཅོམ་ལྟ་བུ་སྒྲིབ་པ་དང་བཅས་པ་ཡིན་པས་སྒྲིབ་པ་མ་སྤངས་བའི་གང་ཟག་ཡིན་པར་འདོད་དོ། །

			ལྔ་པ་རྣམ་པར་ཤེས་པའི་ཕུང་པོ་ལ། མཚན་ཉིད་དང་། དབྱེ་བ་གཉིས་ལས། དང་པོ་དེའི་མཚན་ཉིད་ཡོད་དེ། དམིགས་པ་ཡུལ་དང་། རྣམ་པ་རང་སྟོབས་ཀྱིས་དོན་ཙམ་སོ་སོར་རྣམ་པར་རིག་པ་དེ་དེ་ཡིན་པའི་ཕྱིར། དེ་ཡང་གྲུབ་བདེའི་དཔྱིད་འཇོ་ལས། “དམིགས་པ་ཡུལ་དང་། རྣམ་པ་རང་སྟོབས་ཀྱིས་དོན་ཙམ་སོ་སོར་རྣམ་པར་རིག་པ་དེའོ། །” ཞེས་གསུངས་པའི་ཕྱིར། དེ་དང་དོན་གཅིག་པའི་ཆོས་རྣམས་བཞག་ཏུ་ཡོད་དེ། སེམས་ཁམས་དང་། ཡིད་ཀྱི་སྐྱེ་མཆེད་དང་། རྣམ་ཤེས་ཀྱི་ཕུང་པོ་རྣམས་དེ་ཡིན་པའི་ཕྱིར་ཏེ། གཞོན་ནུ་རྣམ་རོལ་ལས། “རང་ལུགས་ལ་ནི་སེམས་ཁམས་དང་ཡིད་ཀྱི་སྐྱེ་མཆེད་དང་རྣམ་ཤེས་ཀྱི་ཕུང་པོ་རྣམས་ནི་དོན་གཅིག་ཡིན་ནོ། །” ཞེས་གསུངས་པའི་ཕྱིར། རྣམ་ཤེས་ཀྱི་ཕུང་པོ་ལ་དབྱེ་ན། རྩ་བ་ལས།

			རྣམ་ཤེས་མིག་ལ་སོགས་པ་དྲུག །

			ཅེས་པ་ལྟར། ༡ མིག་གི་རྣམ་པར་ཤེས་པ་དང་། ༢ སྣའི་རྣམ་པར་ཤེས་པ་དང་། ༣ རྣའི་རྣམ་པར་ཤེས་པ་དང་། ༤ ལྕེའི་རྣམ་པར་ཤེས་པ་དང་། ༥ ལུས་ཀྱི་རྣམ་པར་ཤེས་པ་དང་། ༦ ཡིད་ཀྱི་རྣམ་པར་ཤེས་པ་དང་དྲུག་ཏུ་ཡོད་པ་ཡིན་པའི་ཕྱིར་རོ། །

			གཉིས་པ་ཁམས་བཅོ་བརྒྱད་ལ། མཚན་ཉིད་དང་། དབྱེ་བ་གཉིས་ལས། དང་པོ་ཁམས་ཀྱི་མཚན་ཉིད་ནི། རིགས་སམ་ས་བོན་གྱི་བསྡུས་པ་དེ་དེ་ཡིན་པའི་ཕྱིར། གཉིས་པ་དེ་ལ་དབྱེ་ན། རྩ་བ་ལས།

			ཕྱི་དང་ནང་གི་ཁམས་བཅོ་བརྒྱད། །

			ཕྱིའི་གཟུགས་ལ་སོགས་པ་དྲུག །

			ནང་གི་མིག་སོགས་རྣམ་དྲུག་དང་། །

			མིག་གི་རྣམ་ཤེས་ཁམས་སོགས་དྲུག །

			ཅེས་བྱུང་། ཕྱི་ནང་གི་ཁམས་བཅོ་བརྒྱད་ཏུ་ཕྱེ་ཚུལ་ནི། ཕྱིའི་ཁམས་ལ་གཟུགས་ཁམས་ནས་ཆོས་ཁམས་ཀྱི་བར་དམིགས་པ་ཡུལ་གྱི་ཁམས་དྲུག །ནང་གི་ཁམས་ལ་མིག་གི་དབང་པོ་ནས་ཡིད་ཀྱི་དབང་པོའི་བར་རྟེན་དབང་པོའི་ཁམས་དྲུག །མིག་གི་རྣམ་པར་ཤེས་པ་ནས་ཡིད་ཀྱི་རྣམ་པར་ཤེས་པའི་བར་ཏེ་བརྟེན་པ་རྣམ་ཤེས་ཀྱི་ཁམས་དྲུག་སྟེ་བཅོ་བརྒྱད་ཡོད་དོ། །

			གསུམ་པ་སྐྱེ་མཆེད་ལ། མཚན་ཉིད་དང་དབྱེ་བ་གཉིས་ལས། དང་པོ་ནི། སེམས་དང་སེམས་བྱུང་སྐྱེ་ཞིང་མཆེད་པའི་སྒོར་གྱུར་པའི་རིགས་སུ་གནས་པ་དེ་དེ་ཡིན་པའི་ཕྱིར། གཉིས་པ་དབྱེ་བ་ནི། རྩ་བ་ལས།

			སྐྱེ་མཆེད་རྣམ་པ་བཅུ་གཉིས་ཏེ། །

			ཕྱིའི་གཟུགས་ལ་སོགས་པ་དྲུག །

			ནང་གི་མིག་སོགས་དྲུག་ཡིན་ནོ། །

			ཞེས་བྱུང་། སྐྱེ་མཆེད་ཀྱི་རྣམ་གྲངས་བཅུ་གཉིས་སུ་དབྱེ་ཚུལ་ནི། ཕྱིའི་སྐྱེ་མཆེད་ལ་གཟུགས་ཀྱི་སྐྱེ་མཆེད་ནས་ཆོས་ཀྱི་སྐྱེ་མཆེད་ཀྱི་བར་དྲུག །ནང་གི་སྐྱེ་མཆེད་ལ་མིག་གི་སྐྱེ་མཆེད་ནས་ཡིད་ཀྱི་སྐྱེ་མཆེད་བར་དྲུག་སྟེ་བཅུ་གཉིས་ཡོད་དོ། །

			གསུམ་པ་མཚན་ཉིད་གསུམ་སོགས་སུ་དབྱེ་བ་ནི། རྩ་བ་ལས།

			དེ་ཡང་མཚན་ཉིད་གསུམ་ཡིན་ཏེ། །

			ཀུན་བཏགས་གཞན་དབང་ཡོངས་གྲུབ་བོ། །

			ཞེས་བྱུང་། དེ་ཡང་གཞི་གྲུབ་ན་ཁྱོད་ཀྱི་སྟེང་གི་མཚན་ཉིད་གསུམ་ཡོད་པས་ཁྱབ། དཔེར་ན། རྣམ་ཤེས་ལྟ་བུ་ལ་མཚོན་ན། རྣམ་ཤེས་བདག་གཉིས་གང་རུང་དུ་གྲུབ་པ་ལྟ་བུ་རྣམ་ཤེས་ཀྱི་ཀུན་བརྟགས། རྣམ་ཤེས་རང་ཉིད་རྣམ་ཤེས་ཀྱི་གཞན་དབང་། རྣམ་ཤེས་གཟུང་འཛིན་གཉིས་སྟོང་གི་ཆོས་ཉིད་རྣམ་ཤེས་ཀྱི་ཡོངས་གྲུབ་བོ། །ཡང་ན་བདེན་པ་གཉིས་སུ་དབྱེ་བ། རང་སྤྱི་གཉིས་སུ་དབྱེ་བ། རྗོད་བྱེད་སྒྲའི་དངོས་ཡུལ་ཡིན་མིན་གཉིས། འདྲ་བ་ཐུན་མོང་བ་ཡིན་མིན་གཉིས། ཟག་བཅས་ཟག་མེད་གཉིས་སོགས་དབྱེར་ཡོད་དེ། རྩ་བ་ལས།

			ཡང་ན་ཀུན་རྫོབ་དོན་དམ་གཉིས། །

			གཞན་དུ་རང་མཚན་སྤྱི་མཚན་གཉིས། །

			སྒྲ་ཡི་དངོས་ཡུལ་ཡིན་མིན་གཉིས། །

			འདྲ་བ་ཐུན་མོང་ཡིན་མིན་གཉིས། །



			ཟག་བཅས་ཟག་མེད་གཉིས་སོགས་དབྱེ། །

			ཞེས་བྱུང་། ཡང་ན་ཤེས་བྱ་ལ་དབྱེ་ལ་བདེན་པ་གཉིས་སུ་དབྱེ་ན། རྣམ་འགྲེལ་ལས།

			དོན་དམ་དོན་བྱེད་ནུས་པ་གང་། །

			ཞེས་དང་།

			གཞལ་བྱ་གཉིས་ཕྱིར་ཚད་མ་གཉིས། །

			ཞེས་པ་ལྟར་ཡིན་པས། བུམ་པ་ལྟ་བུ་ལ་མཚོན་ན་བུམ་པ་རང་ཉིད་ཀུན་རྫོབ་བདེན་པ། བུམ་པའི་ཚོགས་པ་ན་ཡོད་པའི་རྡུལ་ཕྲ་རབ་ལྟ་བུ་དོན་དམ་བདེན་པ། ཐ་སྙད་ཀྱི་རྣམ་པ་གཞན་དུ་ན། ཀུན་རྫོབ་བདེན་པ་ལ་སྤྱི་མཚན་དང་། དོན་དམ་བདེན་པ་ལ་རང་མཚན་གཉིས་སུ་འཇོག་ལ། དེ་གཉིས་ལ་རིམ་པ་བཞིན་དུ་སྒྲ་རྟོག་གི་དངོས་ཀྱི་ཡུལ་ཡིན་མིན་གཉིས་དང་། འདྲ་བ་རྟོག་པའི་སྣང་ཡུལ་དང་། མི་འདྲ་བ་མངོན་སུམ་གྱི་སྣང་ཡུལ་གཉིས་སུ་དབྱེ་ལ། ཟག་བཅས་ཟག་མེད་ནི། མཛོད་ལས་འབྱུང་བ་ལྟར་དམིགས་པ་དང་མཚུངས་ལྡན་གང་རུང་གི་སྒོ་ནས་ཟག་པ་རྒྱས་རུང་མི་རུང་གཉིས་སུ་དབྱེ་བའང་བྱར་རུང་བ་ཡིན་ནོ། །

			བཞི་པ་དགེ་སོགས་གསུམ་དུ་དབྱེ་བ་ལ། མདོར་བསྟན་དང་། རྒྱས་པར་བཤད་པ་གཉིས་ལས། དང་པོ་ནི། རྩ་བ་ལས།

			གཞན་ཡང་དགེ་སོགས་གསུམ་ཡོད་དེ། །

			ཞེས་བྱུང་། སྔར་གྱི་དབྱེ་བ་དེ་དག་ལས་གཞན་ཡང་། མངོན་རྟོགས་རྒྱན་ལས།

			དམིགས་པ་ཆོས་རྣམས་ཐམས་ཅད་དེ། །

			དེ་ཡང་དགེ་ལ་སོགས་པ་ཡིན། །

			ཞེས་པ་ལྟར་དགེ་བ་དང་། མི་དགེ་བ་དང་། ལུང་མ་བསྟན་གསུམ་དུ་དབྱེར་ཡོད་ཅེས་པ་ཡིན་ལ། དེ་ཞེས་པ་ལྷག་མ་རྒྱས་བཤད་འདྲེན་པའི་ཚིག་གོ །གཉིས་པ་རྒྱས་པར་བཤད་པ་ལ་གསུམ་ལས། དང་པོ་དགེ་བ་བཤད་པ་ནི། རྩ་བ་ལས།

			རྣམ་བྱང་དགེ་བའི་ཕྱོགས་ལ་ཡང་། །

			ཞེས་བྱུང་། དེ་ལ་སྤྱིར་དབྱེ་བ་དང་། བྱེ་བྲག་འགོག་ལམ་གཉིས་སོགས་སུ་དབྱེ་བ་གཉིས། དང་པོ་ལ་ཕར་ཕྱིན་ཐེག་པ་དང་ཐུན་མོང་བའི་དགེ་སོགས་ཀྱི་དབྱེ་བ་དང་། གསང་སྔགས་རྡོ་རྗེ་ཐེག་པ་ནས་གསུངས་པའི་དགེ་ཕྱོགས་ཀྱི་དབྱེ་བའོ། །དང་པོ་ལ། དགེ་བ་དངོས་དང་། དེ་སྟོན་པའི་གཞུང་གི་དབྱེ་བ་གཉིས། དང་པོ་ལ། དགེ་བའི་དབྱེ་བ་དང་། བྱེ་བྲག་ལམ་གྱི་དབྱེ་བ་གཉིས། དང་པོ་དགེ་བ་ལ། བཅུར་དབྱེ་བ་དང་། གསུམ་དུ་དབྱེ་བའོ། །དང་པོ་ནི། རྩ་བ་ལས།

			ལུས་ངག་ཡིད་ཀྱི་དགེ་བ་བཅུ། །

			ཞེས་བྱུང་། དེ་ཡང་སྲོག་གཅོད་དང་། མ་བྱིན་ལེན། ལོག་གཡེམ་སྤང་བའི་དགེ་བ་སྟེ་ལུས་ཀྱི་དགེ་བ་གསུམ་དང་། རྫུན། ཕྲ་མ། ཚིག་རྩུབ། ངག་བཀྱལ་སྤོང་བའི་དགེ་བ་སྟེ་ངག་གི་དགེ་བ་བཞི་དང་། བརྣབ་སེམས། གནོད་སེམས། ལོག་ལྟ་སྤོང་བའི་དགེ་བ་སྟེ་ཡིད་ཀྱི་དགེ་བ་གསུམ་བཅས་ལུས་ངག་ཡིད་ཀྱི་དགེ་བ་བཅུའོ། །གཉིས་པ་གསུམ་དུ་དབྱེ་བ་ནི། རྩ་བ་ལས།

			བསོད་ནམས་བྱ་བ་རྣམ་གསུམ་དང་། །

			ཞེས་བྱུང་། སྦྱིན་པ་ལས་བྱུང་བ་དང་། ཚུལ་ཁྲིམས་ལས་བྱུང་བ་དང་། སྒོམ་པ་ལས་བྱུང་བའི་དགེ་བ་སྟེ་བསོད་ནམས་བྱ་བའི་གཞི་གསུམ་གྱི་དགེ་རྩ་གསུམ་མོ། །གཉིས་པ་བྱེ་བྲག་ལམ་གྱི་དབྱེ་བ་བཤད་པ་ལ་བཞི་ལས། དང་པོ་སྤྱིར་ལམ་གྱི་དབྱེ་བ་བཤད་པ་ནི། རྩ་བ་ལས།

			ལམ་ལ་ལྔ་གསུམ་བཅོ་ལྔ་དང་། །

			ཞེས་བྱུང་། དེ་ཡང་ཉན་ཐོས་གྱི་ཚོགས་ལམ། སྦྱོར་ལམ། མཐོང་ལམ། སྒོམ་ལམ། མི་སློབ་ལམ་སྟེ་ཉན་ཐོས་ཀྱི་ལམ་ལྔ། དེ་བཞིན་དུ་རང་རྒྱལ་ལ་ལྔ། ཐེག་ཆེན་ལ་ལྔ་སྟེ་ལྔ་གསུམ་བཅོ་ལྔ་ཡོད་དོ། །གཉིས་པ་བྱང་ཕྱོགས་སོ་བདུན་བཤད་པ་ནི། རྩ་བ་ལས།

			བྱང་ཆུབ་ཕྱོགས་ཆོས་སུམ་ཅུ་བདུན། །

			ཞེས་བྱུང་། ཐེག་གསུམ་ཐུན་མོང་གི་ལམ་གྱི་དབྱེ་བ། དྲན་པ་ཉེར་བཞག་བཞི། ཡང་དག་སྤོང་བ་བཞི། རྫུ་འཕྲུལ་གྱི་རྐང་པ་བཞི། དབང་པོ་ལྔ། སྟོབས་ལྔ། བྱང་ཆུབ་ཀྱི་ཡན་ལག་བདུན། འཕགས་ལམ་ཡན་ལག་བརྒྱད་དེ་བྱང་ཆུབ་ཀྱི་ཕྱོགས་ཀྱི་ཆོས་སོ་བདུན་ནོ། །གསུམ་པ་ཕར་ཕྱིན་བཅུ་བཤད་པ་ནི། རྩ་བ་ལས།

			ཕ་རོལ་ཕྱིན་པ་དྲུག་དང་བཅུ། །

			ཞེས་བྱུང་། སྦྱིན་པ། ཚུལ་ཁྲིམས། བཟོད་པ། བརྩོན་འགྲུས། བསམ་གཏན། ཤེས་རབ་ཀྱི་ཕ་རོལ་ཏུ་ཕྱིན་པ་སྟེ་ཕར་ཕྱིན་དྲུག་དང་། དེ་དག་གི་སྟེང་དུ་ཐབས་དང་། སྟོབས་དང་། ཡེ་ཤེས་དང་། སྨོན་ལམ་གྱི་ཕ་རོལ་ཏུ་ཕྱིན་པ་སྟེ་ཕར་ཕྱིན་བཅུ་ནི་ཐེག་ཆེན་ཐུན་མོང་མ་ཡིན་པའི་ལམ་གྱི་དབྱེ་བའོ། །བཞི་པ་འདྲེས་མ་འདྲེས་ཀྱི་ཡོན་ཏན་བཤད་པ་ནི། རྩ་བ་ལས།

			འདྲེས་དང་མ་འདྲེས་ཡོན་ཏན་དང་། །

			ཞེས་བྱུང་། འདིར་འདྲེས་པ་ནི། ཉན་རང་འཕགས་པ་སོགས་དང་འདྲེས་པའམ་ཐུན་མོང་གི་ཡོན་ཏན་ང་གསུམ་ལྟ་བུ་དང་། མ་འདྲེས་པ་སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་ཆོས་མ་འདྲེས་པ་བཅོ་བརྒྱད་ལྟ་བུའོ། །གཉིས་པ་དེ་དག་སྟོན་པའི་གཞུང་གི་དབྱེ་བ་ནི། རྩ་བ་ལས།

			ཆོས་ཕུང་བརྒྱད་ཁྲི་བཞི་སྟོང་དང་། །

			གསུང་རབ་ཡན་ལག་བཅུ་གཉིས་དང་། །

			འདུལ་མངོན་མདོ་སྡེའི་སྡེ་སྣོད་གསུམ། །

			ཞེས་བྱུང་། དེ་ཡང་རྒྱས་པར་དབྱེ་ན། གདུལ་བྱ་འདོད་ཆགས་ལ་སྤྱོད་པ་རྣམས་ཀྱི་གཉེན་པོར་གསུངས་པའི་འདུལ་བའི་སྡེ་སྣོད་ཉི་ཁྲི་ཆིག་སྟོང་། གདུལ་བྱ་ཞེ་སྡང་ལ་སྤྱོད་པ་རྣམས་ཀྱི་གཉེན་པོར་གསུངས་པའི་མདོ་སྡེའི་སྡེ་སྣོད་ཉི་ཁྲི་ཆིག་སྟོང་། གདུལ་བྱ་གཏི་མུག་ལ་སྤྱོད་པ་རྣམས་ཀྱི་གཉེན་པོར་གསུངས་པའི་མངོན་པའི་སྡེ་སྣོད་ཉི་ཁྲི་ཆིག་སྟོང་། དུག་གསུམ་ཆ་མཉམ་ལ་སྤྱོད་པ་རྣམས་ཀྱི་གཉེན་པོར་གསུངས་པའི་ཆོས་ཀྱི་ཕུང་པོ་ཉི་ཁྲི་ཆིག་སྟོང་སྟེ་ཆོས་ཕུང་བརྒྱད་ཁྲི་བཞི་སྟོང་དང་། དེ་དག་ཚུར་བསྡུས་ན་མདོའི་སྡེ། དབྱངས་ཀྱིས་བསྙད་པའི་སྡེ། ལུང་དུ་བསྟན་པའི་སྡེ། ཚིགས་སུ་བཅད་པའི་སྡེ། ཆེད་དུ་བརྗོད་པའི་སྡེ། རྟོགས་པ་བརྗོད་པའི་སྡེ། དེ་ལྟར་བྱུང་བའི་སྡེ། གླེང་གཞིའི་སྡེ། ཤིན་ཏུ་རྒྱས་པའི་སྡེ། སྐྱེས་པ་རབས་ཀྱི་སྡེ། རྨད་དུ་བྱུང་བའི་སྡེ། གཏན་ལ་དབབ་པའི་སྡེ་སྟེ་གསུང་རབ་ཡན་ལག་བཅུ་གཉིས་དང་། དེ་ཡང་བསྡུས་ན། ལྷག་པ་ཚུལ་ཁྲིམས་ཀྱི་བསླབ་པ་བརྗོད་བྱའི་གཙོ་བོར་སྟོན་པ་འདུལ་བའི་སྡེ་སྣོད། ལྷག་པ་ཤེས་རབ་ཀྱི་བསླབ་པ་བརྗོད་བྱའི་གཙོ་བོར་སྟོན་པ་མངོན་པའི་སྡེ་སྣོད། ལྷག་པ་ཏིང་ངེ་འཛིན་གྱི་བསླབ་པ་བརྗོད་བྱའི་གཙོ་བོར་སྟོན་པ་མདོ་སྡེའི་སྡེ་སྣོད་དེ་སྡེ་སྣོད་གསུམ་དུ་འདུའོ། །

			གཉིས་པ་གསང་སྔགས་རྡོ་རྗེ་ཐེག་པ་ནས་གསུངས་པའི་དགེ་ཕྱོགས་ཀྱི་དབྱེ་བ་ལ་བཞི་ལས། དང་པོ་སྟོན་བྱེད་རྒྱུད་སྡེའི་དབྱེ་བ་ནི། རྩ་བ་ལས།

			བྱ་སྤྱོད་རྣལ་འབྱོར་བླ་མེད་དོ། །

			གསང་སྔགས་རྒྱུད་སྡེ་རྣམ་པ་བཞི། །

			ཞེས་བྱུང་། གསང་སྔགས་ཀྱི་རྒྱུད་ལ་ཕྱི་ཡི་བྱ་བ་དང་། ནང་གི་རྣལ་འབྱོར་སོགས་ཀྱི་སྒོ་ནས་བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་མེད་ཀྱི་རྒྱུད་དེ་རྒྱུད་སྡེ་རྣམ་པ་བཞིའོ། །གཉིས་པ་སྨིན་བྱེད་དབང་གི་དབྱེ་བ་ནི། རྩ་བ་ལས།

			སྨིན་བྱེད་བུམ་པའི་དབང་སོགས་བཞི། །

			ཞེས་བྱུང་། རྒྱུད་སྨིན་པར་བྱེད་པའི་དབང་ལ། ལུས་དག་བྱེད་བུམ་དབང་། སོགས་ཁོངས་ནས་ངག་དག་བྱེད་གསང་དབང་། ཡིད་དག་བྱེད་ཤེར་དབང་། སྒོ་གསུམ་ཆ་མཉམ་དུ་དག་བྱེད་ཚིག་དབང་སྟེ་གསང་སྔགས་བླ་མེད་ཀྱི་དབང་བཞི་དང་། གཞན་ཡང་བྱ་རྒྱུད་ལ་ཆུ་དང་ཅོད་པཎ་གྱི་དབང་གཉིས། སྤྱོད་རྒྱུད་ལ་དེའི་སྟེང་དུ་རྡོ་རྗེ་དང་། དྲིལ་བུ། མིང་གི་དབང་དང་ལྔ། རྣལ་འབྱོར་རྒྱུད་ལ་དེའི་སྟེང་དུ་རྡོ་རྗེ་སློབ་དཔོན་གྱི་དབང་དང་དྲུག་སོགས་མང་དུ་དབྱེར་ཡོད་དོ། །གསུམ་པ་གྲོལ་བྱེད་ལམ་གྱི་རིམ་པ་ནི། རྩ་བ་ལས།

			གྲོལ་བྱེད་བསྐྱེད་རྫོགས་རིམ་པ་གཉིས། །

			ཞེས་བྱུང་། རྒྱུད་གྲོལ་བར་བྱེད་པའི་ལམ་ལའང་རྫོགས་རིམ་སྨིན་བྱེད་བསྐྱེད་རིམ་ཕྲ་རགས། གྲོལ་བྱེད་རྫོགས་པའི་རིམ་པ་སྟེ་བླ་མེད་ཀྱི་གྲོལ་བྱེད་གཉིས། རྒྱུད་སྡེ་འོག་མ་གསུམ་གྱི་གྲོལ་བྱེད་ལ། མཚན་བཅས། མཚན་མེད་ཀྱི་རྣལ་འབྱོར་གཉིས་རེ་ཡོད་དོ། །བཞི་པ་གྲོལ་བའི་འབྲས་བུ་ནི། རྩ་བ་ལས།

			འབྲས་བུ་སྐུ་བཞི་ཡེ་ཤེས་ལྔ། །

			ཞེས་བྱུང་། ལམ་དེ་དག་ཉམས་སུ་བླངས་པའི་འབྲས་བུ་ནི། ཁྱད་པར་གསུམ་དང་ལྡན་པའི་དག་པ་གཉིས་ལྡན་གྱི་སྭཱ་བྷཱ་ཝིཀ་ཀཱ་ཡ་སྟེ་ངོ་བོ་ཉིད་སྐུ། ཇི་ལྟ་ཇི་སྙེད་ཀྱིས་བསྡུས་པའི་ཆོས་ཐམས་ཅད་ལག་མཐིལ་གྱི་སྐྱུ་རུ་ར་བཞིན་དུ་མངོན་སུམ་གྱིས་གཟིགས་པས་ཛྙཱ་ན་དྷརྨ་ཀཱ་ཡ་སྟེ་ཡེ་ཤེས་ཆོས་སྐུ། མཚན་དང་དཔེ་བྱད་ཀྱིས་བརྒྱན་པའི་གཟུགས་སྐུ་མཐར་ཐུག་པ་སམྦྷཱོག་ཀཱ་ཡ་སྟེ་ལོངས་སྤྱོད་རྫོགས་པའི་སྐུ། གདུལ་བྱའི་ཁམས་དང་བསམ་པ་དང་མཐུན་པར་བསྟན་པས་ནིརྨ་ན་ཀཱ་ཡ་སྟེ་སྤྲུལ་པའི་སྐུ་དང་བཅས་སྐུ་བཞི་དང་། དྷརྨ་དྷཱ་ཏུ་ཛྙཱ་ན་སྟེ་ཆོས་ཀྱི་དབྱིངས་ཀྱི་ཡེ་ཤེས། ཨཱ་དརྴ་ཛྙཱ་ན་སྟེ་མེ་ལོང་ལྟ་བུའི་ཡེ་ཤེས། ས་མ་ཏཱ་ཛྙཱ་ན་སྟེ་མཉམ་པ་ཉིད་ཀྱི་ཡེ་ཤེས། པྲ་ཏེ་བེཀྵ་ཛྙཱ་ན་སྟེ་སོ་སོར་རྟོག་པའི་ཡེ་ཤེས། ཀྲ໏་ཏྱ་ནུཥྛ་ན་སྟེ་བྱ་བ་གྲུབ་པའི་ཡེ་ཤེས་དང་ལྔའོ། །

			གཉིས་པ་འགོག་ལམ་གཉིས་སོགས་སུ་དབྱེ་བ་ནི། རྩ་བ་ལས།

			གཞན་ཡང་འགོག་ལམ་བདེན་པ་གཉིས། །

			སྐུ་དང་ཡེ་ཤེས་འཕྲིན་ལས་སོགས། །

			ཞེས་བྱུང་། གཞན་ཡང་འཕགས་རྒྱུད་ཀྱིས་བསྡུས་པའི་འགོག་ལམ་གྱི་བདེན་པ་གཉིས་དང་། ཡོན་ཏན་ཐམས་ཅད་ཡོངས་སུ་རྫོགས་པ་ཡེ་ཤེས་ཆོས་སྐུ་དང་། ངོ་བོ་ཉིད་སྐུ་གཉིས་དང་། ལོངས་སྤྱོད་རྫོགས་པའི་སྐུ་དང་། སྤྲུལ་པའི་སྐུ་མཛད་པ་ཕྲིན་ལས་ཉེར་བདུན་དང་བཅས་པ་དབྱེར་ཡོད་པའི་ཕྱིར་རོ། །

			གཉིས་པ་ཀུན་ཉོན་མི་དགེ་བའི་ཕྱོགས་ལ་གསུམ་ལས། དང་པོ་མི་དགེ་བཅུར་དབྱེ་བ་ནི། རྩ་བ་ལས།

			ལུས་ངག་ཡིད་ཀྱི་མི་དགེ་བཅུ། །

			ཞེས་བྱུང་། ཡང་ཤེས་བྱ་ལ་དབྱེ་ན། རྣམ་སྨིན་ཡིད་དུ་མི་འོང་བ་འབྱིན་བྱེད་ཀྱི་ལས་ངན་པ་མང་དུ་ཡོད་དེ། སྲོག་གཅོད། མ་བྱིན་ལེན། ལོག་གཡེམ་སྟེ་ལུས་ཀྱི་མི་དགེ་བ་གསུམ། རྫུན། ཕྲ་མ། ཚིག་རྩུབ། ངག་བཀྱལ་ཏེ་ངག་གི་མི་དགེ་བ་བཞི། བརྣབ་སེམས། གནོད་སེམས། ལོག་ལྟ་བཅས་ཡིད་ཀྱི་མི་དགེ་བ་གསུམ་སྟེ་ལུས་ངག་ཡིད་གསུམ་གྱི་སྡིག་པ་མི་དགེ་བ་བཅུ་དང་། གཉིས་པ་སྒྲིབ་པ་གཉིས་སུ་དབྱེ་བ་ནི། རྩ་བ་ལས།

			ཉོན་མོངས་ཤེས་བྱའི་སྒྲིབ་པ་གཉིས། །

			ཞེས་བྱུང་། དེ་ཡང་ཐར་པ་ཐོབ་པ་ལ་གཙོ་བོར་གེགས་བྱེད་པའི་ཉོན་མོངས་པའི་སྒྲིབ་པ་དང་། ཐམས་ཅད་མཁྱེན་པ་ཐོབ་པ་ལ་གཙོ་བོར་གེགས་བྱེད་པའི་ཤེས་བྱའི་སྒྲིབ་པ་སྟེ་ཉོན་ཤེས་ཀྱི་སྒྲིབ་པ་གཉིས། འདི་གྲུབ་མཐའ་གོང་མའི་ལུགས་ཡིན་གྱི་བྱེ་སྨྲས་ཤེས་སྒྲིབ་ཁས་མི་ལེན་ནོ། །གསུམ་པ་སྤང་བྱ་ལ་གཉིས་སུ་དབྱེ་བ་ནི། རྩ་བ་ལས།

			མཐོང་དང་སྒོམ་པས་སྤང་བྱ་གཉིས། །

			དེ་སོགས་ཀུན་ཉོན་མི་དགེའི་ཕྱོགས། །

			ཞེས་བྱུང་། འཇིག་ལྟ་ཀུན་བརྟགས་དང་། ཚུལ་ཁྲིམས་བརྟུལ་ཞུགས་མཆོག་འཛིན་དང་། ཐེ་ཚོམ་ཉོན་མོངས་ཅན་ཏེ་མཐོང་སྤངས་ཀུན་སྦྱོར་གསུམ་དང་། སྒོམ་སྤངས་ཉོན་མོངས་ཆེན་པོའི་ཆེ་འབྲིང་ཆུང་གསུམ། འབྲིང་གི་ཆེ་འབྲིང་ཆུང་གསུམ། ཆུང་ངུའི་ཆེ་འབྲིང་ཆུང་གསུམ་སྟེ་སྒོམ་སྤངས་ཉོན་མོངས་སྐོར་དགུ་སྟེ། མཐོང་དང་སྒོམ་པའི་སྤང་བྱ་གཉིས་དང་། དེ་དག་ལ་སོགས་པའི་ཀུན་ནས་ཉོན་མོངས་ཕྱོགས་ཀྱི་མི་དགེ་བའི་ཆོས་དུ་མར་དབྱེར་ཡོད་པའི་ཕྱིར།

			གསུམ་པ་ལུང་མ་བསྟན་གྱི་དབྱེ་བ་ནི། རྩ་བ་ལས།

			སྒྲིབ་དང་མ་སྒྲིབ་ལུང་མ་བསྟན། །

			བྱེ་བྲག་སོ་སོར་ཕྱེ་བ་ན། །

			རྣམ་གྲངས་བགྲང་ལས་འདས་པར་འགྱུར། །

			ཞེས་བྱུང་། ལམ་གོང་མའི་རྟོགས་པ་སྐྱེ་བ་ལ་སྒྲིབ་པར་བྱེད་པའི་ལས་ངན་པའི་སྒྲིབ་ལུང་མ་བསྟན་དང་།སེམས་དགེ་བའི་ངོ་བོ་དང་མི་དགེ་བའི་ངོ་བོ་གང་དུ་ཡང་མི་གནས་པའི་མ་སྒྲིབ་ལུང་མ་བསྟན་གཉིས་ལ་སོགས་པའི་ཆོས་ཀྱི་བྱེ་བྲག་སོ་སོར་དབྱེ་བ་ན་སྟེ་དབྱེ་ན། ནམ་མཁའི་མཐའ་ལྟར་རྒྱ་ཆེ་ཞིང་མུ་མེད་པས་རྣམ་གྲངས་མཐའ་ཡས་པར་འགྱུར་བ་ཡིན་ཞེས་པའོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། སྔོན་པོ་མི་རྟག་པ་ཆོས་ཅན། མངོན་གྱུར་མ་ཡིན་པར་ཐལ། ལྐོག་གྱུར་ཡིན་པའི་ཕྱིར། ཡིན་པར་ཐལ། རྗེས་དཔག་ཚད་མས་རྟོགས་པར་བྱ་བ་ཡིན་པའི་ཕྱིར་ཟེར་ན། སྐྱོན་མེད་དེ། སོ་སོའི་སྐྱེ་བོ་རྣམས་ཀྱིས་ཐོག་མར་རྟོགས་པའི་ཚེ་རྟགས་ལ་བརྟེན་ནས་རྟོགས་དགོས་པ་དེ་ལྐོག་གྱུར་ཀྱི་དོན་ཡིན་གྱི། ཁྱོད་མངོན་སུམ་དུ་རྟོགས་པའི་བློ་ཡོད་མེད་ཙམ་གྱིས་མངོན་ལྐོག་གི་ཁྱད་པར་མི་འཇོག་པའི་ཕྱིར།

			༢ ཁ་ཅིག་ན་རེ། བདག་མེད་ཆོས་ཅན། མངོན་གྱུར་ཡིན་པར་ཐལ། མངོན་སུམ་ཚད་མས་རྟོགས་པར་བྱ་བ་ཡིན་པའི་ཕྱིར། རྟགས་གྲུབ་སྟེ། ཁྱོད་རྟོགས་པའི་མངོན་སུམ་གྱི་ཚད་མ་ཡོད་པའི་ཕྱིར། ཡོད་པར་ཐལ། ཁྱོད་རྟོགས་པའི་རྣལ་འབྱོར་མངོན་སུམ་དེ་དེ་ཡིན་པའི་ཕྱིར་ཟེར་ན། རྩ་བར་མ་ཁྱབ་སྟེ། མངོན་སུམ་དེས་རྟོགས་ན་དེས་མངོན་སུམ་དུ་རྟོགས་མི་དགོས་པའི་ཕྱིར།

			༣ ཁ་ཅིག་ན་རེ། དུང་དཀར་སེར་སྣང་གི་དབང་ཤེས་ཆོས་ཅན། ཤེས་པ་མ་ཡིན་པར་ཐལ། ཡུལ་རིག་པ་མ་ཡིན་པའི་ཕྱིར། མ་གྲུབ་ན། ཡུལ་རིག་པ་མ་ཡིན་པར་ཐལ། ཁྱོད་ཀྱི་ཡུལ་མེད་པའི་ཕྱིར་ཟེར་ན། སྐྱོན་མེད་དེ། རིགས་གཞུང་རྒྱ་མཚོ་ལས། རྟོག་མེད་ལོག་ཤེས་ཐམས་ཅད་རྣམ་པ་ཐམས་ཅད་དུ་ཡུལ་མེད་པ་ནི་མ་ཡིན་ཏེ། དོན་དམ་པར་ཤེས་པ་ཀུན་རང་གི་ངོ་བོ་ལ་མངོན་སུམ་ཡིན་པའི་ཕྱིར་ཏེ། མདོ་ལས།

			རྟོག་པའང་རང་རིག་ཉིད་དུ་འདོད། །

			ཅེས་དང་། རྒྱས་པ་ལས།

			དེ་ཕྱིར་དེ་ལ་ཀུན་མངོན་སུམ། །

			ཞེས་གསུངས་སོ། །

			༤ ཁ་ཅིག་ན་རེ། སྐད་ཅིག་གཉིས་པ་ལ་གཉེན་པོ་སྟོབས་བཞིས་འདག་པར་ངེས་པའི་སྲོག་གཅོད་པའི་ཁ་ན་མ་ཐོ་བ་ཆོས་ཅན། མི་དགེ་བ་མ་ཡིན་པར་ཐལ། རྣམ་སྨིན་ཡིད་དུ་མི་འོང་བ་འབྱིན་བྱེད་མ་ཡིན་པའི་ཕྱིར་ཏེ། ཁྱོད་ལ་རྣམ་སྨིན་གྱི་འབྲས་བུ་མེད་པའི་ཕྱིར་ཟེར་ན། སྐྱོན་མེད་དེ། མཚན་ཉིད་ཀྱི་ཟུར་དུ་རིགས་སུ་གནས་པ་སྨོས་པ་ལ་དགོས་པ་ཡོད་པའི་ཕྱིར།

			༥ ཁ་ཅིག་ན་རེ། རིགས་གཞུང་རྒྱ་མཚོ་ལས་གསུངས་པ་ལྟར་ཡུལ་རིག་པ་ཤེས་པའི་མཚན་ཉིད་དུ་མི་འཐད་པར་ཐལ། ཡུལ་རིག་པ་མ་ཡིན་པའི་ཕྱིར་ཏེ། ཡུལ་རྟག་པ་ཡིན་པའི་ཕྱིར་ཟེར་ན། སྦྱོར་ལུགས་ སྐྱོན་ཅན་ཏེ། དེར་ཡུལ་རིག་པ་ཤེས་པའི་མཚན་ཉིད་དུ་གསུངས་པ་ནི་ཡུལ་ཅན་དེས་ཡུལ་སྣང་བའམ་རིག་པའི་དོན་ཡིན་གྱི། ཡུལ་ཅན་རང་ཉིད་རིག་པ་ཡིན་མིན་ཙམ་ལ་མི་གོ་བའི་ཕྱིར།

			༦ ཁ་ཅིག་ན་རེ། སྒྲ་མི་རྟག་པ་ཆོས་ཅན། ཁྱོད་མི་རྟག་པ་མ་ཡིན་པར་ཐལ། ཁྱོད་རྟག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་རྟག་པ་ཡིན་པར་ཐལ། གཞི་གྲུབ་ན་ཁྱོད་ཡིན་པས་ཁྱབ་པའི་ཕྱིར་ཟེར་ན། མ་ཁྱབ། ཡང་ཁོ་ན་རེ། སྒྲ་མི་རྟག་པ་ཆོས་ཅན། གཞི་གྲུབ་ན་ཁྱོད་ཡིན་པས་ཁྱབ་པར་ཐལ། བདག་མེད་ཡིན་ན་ཁྱོད་ཡིན་པས་ཁྱབ་པའི་ཕྱིར་ཟེར་ན། རྟགས་མ་གྲུབ་བོ། །





ལྡོག་པ་ངོས་འཛིན་གྱི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། དངོས་པོའི་ལྡོག་པ་དང་ཡིན་ཁྱབ་མཉམ་བཞི་པོ་གང་རུང་ཡིན་ན། དངོས་པོའི་ལྡོག་པ་མ་ཡིན་པས་ཁྱབ་ཟེར་ན། དངོས་པོ་ཆོས་ཅན། དངོས་པོའི་ལྡོག་པ་མ་ཡིན་པར་ཐལ། དངོས་པོའི་ལྡོག་པ་དང་ཡིན་ཁྱབ་མཉམ་བཞི་པོ་གང་རུང་ཡིན་པའི་ཕྱིར། ཁྱབ་པ་ཁས། མ་གྲུབ་ན། དངོས་པོ་ཆོས་ཅན། དངོས་པོའི་ལྡོག་པ་དང་ཡིན་ཁྱབ་མཉམ་བཞི་པོ་གང་རུང་ཡིན་པར་ཐལ། དངོས་པོ་དང་གཅིག་ཏུ་གྱུར་པའི་དངོས་པོ་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། དངོས་པོ་དང་གཅིག་ཏུ་གྱུར་པའི་དངོས་པོ་ཡིན་པར་ཐལ། དངོས་པོ་དང་གཅིག་ཡིན་པའི་ཕྱིར། རྩ་བར་འདོད་ན། དངོས་པོ་ཆོས་ཅན། དངོས་པོའི་ལྡོག་པ་ཡིན་པར་ཐལ། ཁྱོད་དངོས་པོ་དང་གཅིག་ཡིན་པའི་ཕྱིར། མ་གྲུབ་ན། དེ་ཆོས་ཅན། དངོས་པོ་དང་གཅིག་ཡིན་པར་ཐལ། དོན་བྱེད་ནུས་པའི་མཚོན་བྱ་ཡིན་པའི་ཕྱིར། ཁྱབ་སྟེ། དངོས་པོ་དང་གཅིག་དང་དོན་བྱེད་ནུས་པའི་མཚོན་བྱ་གཉིས་ཡིན་ཁྱབ་མཉམ་ཡིན་པའི་ཕྱིར། གོང་དུ་མ་གྲུབ་ན། དངོས་པོ་ཆོས་ཅན། དོན་བྱེད་ནུས་པའི་མཚོན་བྱ་ཡིན་པར་ཐལ། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བ་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། དོན་བྱེད་ནུས་པའི་མཚོན་བྱ་དང་དོན་བྱེད་ནུས་པའི་བཏགས་ཡོད་ཆོས་གསུམ་ཚང་བ་གཉིས་མཚན་མཚོན་ཡིན་པའི་ཕྱིར།

			༢ ཁ་ཅིག་ན་རེ། དངོས་པོའི་ལྡོག་པ་དང་ཡིན་ཁྱབ་མཉམ་ཡིན་ན། དངོས་པོའི་ལྡོག་པ་ཡིན་པས་ཁྱབ་ཟེར་ན། དངོས་པོ་དང་གཅིག་ཆོས་ཅན། དངོས་པོའི་ལྡོག་པ་ཡིན་པར་ཐལ། དངོས་པོའི་ལྡོག་པ་དང་ཡིན་ཁྱབ་མཉམ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དངོས་པོ་དང་གཅིག་ཆོས་ཅན། དངོས་པོའི་ལྡོག་པ་དང་ཡིན་ཁྱབ་མཉམ་ཡིན་པར་ཐལ། ཁྱོད་དངོས་པོའི་ལྡོག་པ་དང་ཐ་དད། ཁྱོད་ཡིན་ན་དངོས་པའི་ལྡོག་པ་ཡིན་པས་ཁྱབ། དངོས་པོའི་ལྡོག་པ་ཡིན་ན་ཁྱོད་ཡིན་པས་ཁྱབ་པའི་ཕྱིར། རྩ་བར་འདོད་ན། དངོས་པོ་དང་གཅིག་ཆོས་ཅན། དངོས་པོའི་ལྡོག་པ་མ་ཡིན་པར་ཐལ། དངོས་པོ་དང་གཅིག་མ་ཡིན་པའི་ཕྱིར། མ་གྲུབ་ན། དངོས་པོ་དང་གཅིག་ཆོས་ཅན། དངོས་པོ་དང་གཅིག་མ་ཡིན་པར་ཐལ། དངོས་པོ་དང་ཐ་དད་ཡིན་པའི་ཕྱིར། མ་གྲུབ་ན། དངོས་པོ་དང་གཅིག་ཆོས་ཅན། དངོས་པོ་དང་ཐ་དད་ཡིན་པར་ཐལ། རྟག་པ་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། ཁྱོད་དང་གཅིག་རྟག་པ་ཡིན་པར་ཐལ། ཁྱོད་དང་གཅིག་ཡོད་པའི་ཕྱིར། གོང་དུ་མ་ཁྱབ་ན། རྟག་པ་ཆོས་ཅན། ཁྱོད་ཡིན་ན་དངོས་པོ་དང་ཐ་དད་ཡིན་དགོས་པར་ཐལ། ཁྱོད་དངོས་པོ་དང་འགལ་བ་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། ཁྱོད་དངོས་པོ་དང་འགལ་བ་ཡིན་པར་ཐལ། ཁྱོད་དངོས་པོ་དང་མི་མཐུན་པར་གནས་པ་ཡིན་པའི་ཕྱིར། ཁྱབ་སྟེ། དེ་དེའི་མཚན་ཉིད་ཡིན་པའི་ཕྱིར།

			༣ ཁ་ཅིག་ན་རེ། དངོས་པོའི་ལྡོག་པ་དང་ཡིན་ཁྱབ་མཉམ་ཡིན་ན། དངོས་པོའི་ལྡོག་པ་དང་ཡིན་ཁྱབ་མཉམ་བཞི་པོ་གང་རུང་ཡིན་པས་ཁྱབ་ཟེར་ན། དངོས་པོ་དང་གཅིག་ཆོས་ཅན། དངོས་པོའི་ལྡོག་པ་དང་ཡིན་ཁྱབ་མཉམ་བཞི་པོ་གང་རུང་ཡིན་པར་ཐལ། དངོས་པོའི་ལྡོག་པ་དང་ཡིན་ཁྱབ་མཉམ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དངོས་པོ་དང་གཅིག་ཆོས་ཅན། དངོས་པོའི་ལྡོག་པ་དང་ཡིན་ཁྱབ་མཉམ་ཡིན་པར་ཐལ། དངོས་པོའི་ལྡོག་པ་དང་ཡིན་ཁྱབ་མཉམ་གྱི་འགྲོ་ཚུལ་ཚང་བའི་ཕྱིར། མ་གྲུབ་ན། དངོས་པོ་དང་གཅིག་ཆོས་ཅན། དངོས་པོའི་ལྡོག་པ་དང་ཡིན་ཁྱབ་མཉམ་གྱི་འགྲོ་ཚུལ་ཚང་བར་ཐལ། ཁྱོད་དངོས་པོའི་ལྡོག་པ་དང་ཐ་དད་གང་ཞིག །ཁྱོད་ཡིན་ན་དངོས་པོའི་ལྡོག་པ་ཡིན་པས་ཁྱབ། དངོས་པོའི་ལྡོག་པ་ཡིན་ན་ཁྱོད་ཡིན་པས་ཁྱབ་པའི་ཕྱིར། དང་པོ་མ་གྲུབ་ན། དངོས་པོ་དང་གཅིག་ཆོས་ཅན། དངོས་པོའི་ལྡོག་པ་དང་ཐ་དད་ཡིན་པར་ཐལ། ཡོད་པ་གང་ཞིག །དངོས་པོའི་ལྡོག་པ་དང་གཅིག་མ་ཡིན་པའི་ཕྱིར། གོང་གི་གཉིས་པ་མ་གྲུབ་ན། དངོས་པོ་དང་གཅིག་ཆོས་ཅན། ཁྱོད་ཡིན་ན་དངོས་པོའི་ལྡོག་པ་ཡིན་པས་ཁྱབ་པར་ཐལ། ཁྱོད་ཡིན་ན་དོན་བྱེད་ནུས་པའི་མཚོན་བྱ་ཡིན་པས་ཁྱབ་པའི་ཕྱིར། མ་ཁྱབ་ན། དེར་ཐལ། དོན་བྱེད་ནུས་པའི་མཚོན་བྱ་དང་ཁྱོད་གཉིས་དོན་གཅིག་ཡིན་པའི་ཕྱིར། གསུམ་པ་མ་གྲུབ་ན། དེ་ཆོས་ཅན། དངོས་པོའི་ལྡོག་པ་ཡིན་ན་ཁྱོད་ཡིན་པས་ཁྱབ་པར་ཐལ། དངོས་པོའི་ལྡོག་པ་ཡིན་ན་དོན་བྱེད་ནུས་པའི་བཏགས་ཡོད་ཆོས་གསུམ་ཚང་བ་ཡིན་པས་ཁྱབ་པའི་ཕྱིར། རྩ་བར་འདོད་ན། དངོས་པོ་དང་གཅིག་ཆོས་ཅན། དངོས་པོའི་ལྡོག་པ་དང་ཡིན་ཁྱབ་མཉམ་བཞི་པོ་གང་རུང་མ་ཡིན་པར་ཐལ། དངོས་པོ་དང་གཅིག་མ་ཡིན་པ་གང་ཞིག །དངོས་པོ་དང་གཅིག་ཏུ་གྱུར་པའི་དངོས་པོ་དང་། དོན་བྱེད་ནུས་པའི་མཚོན་བྱ་དང་། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བ་གང་ཡང་མ་ཡིན་པའི་ཕྱིར་། རྟགས་རེ་ནས་གྲུབ་སྟེ། ཁྱོད་རྟག་པ་ཡིན་པའི་ཕྱིར།

			༤ ཁ་ཅིག་ན་རེ། རྟག་པའི་གཞི་ལྡོག་ཡིན་ན་རྟག་པའི་རང་ལྡོག་ཡིན་པས་ཁྱབ་ཟེར་ན། འདུས་མ་བྱས་ཀྱི་ནམ་མཁའ་ཆོས་ཅན། རྟག་པའི་རང་ལྡོག་ཡིན་པར་ཐལ། རྟག་པའི་གཞི་ལྡོག་ཡིན་པའི་ཕྱིར། ཁྱབ་པ་ཁས། མ་གྲུབ་ན། འདུས་མ་བྱས་ཀྱི་ནམ་མཁའ་ཆོས་ཅན། རྟག་པའི་གཞི་ལྡོག་ཡིན་པར་ཐལ། རྟག་པའི་མཚན་གཞི་ཡིན་པའི་ཕྱིར། རྩ་བར་འདོད་ན། འདུས་མ་བྱས་ཀྱི་ནམ་མཁའ་ཆོས་ཅན། རྟག་པའི་རང་ལྡོག་མ་ཡིན་པར་ཐལ། རྟག་པའི་ལྡོག་པ་མ་ཡིན་པའི་ཕྱིར། མ་གྲུབ་ན། འདུས་མ་བྱས་ཀྱི་ནམ་མཁའ་ཆོས་ཅན། རྟག་པའི་ལྡོག་པ་མ་ཡིན་པར་ཐལ། རྟག་པ་དང་གཅིག་མ་ཡིན་པའི་ཕྱིར། མ་གྲུབ་ན། དེར་ཐལ། རྟག་པའི་བྱེ་བྲག་ཡིན་པའི་ཕྱིར། ཁྱབ་སྟེ། ཁྱོད་ཀྱི་བྱེ་བྲག་ཡིན་ན་ཁྱོད་དང་ཐ་དད་ཡིན་དགོས་པའི་ཕྱིར་ཏེ། ཁྱོད་ཀྱི་བྱེ་བྲག་ཡིན་ན་ཁྱོད་དང་འབྲེལ་པ་གྲུབ་དགོས་པའི་ཕྱིར།

			༥ ཁ་ཅིག་ན་རེ། ཁྱོད་ཁྱོད་ཀྱི་ལྡོག་པ་ཡིན་ན་ཁྱོད་ཁྱོད་རང་ཡིན་པས་ཁྱབ་ཟེར་ན། ཀ་བུམ་གཉིས་ཆོས་ཅན། ཁྱོད་ཁྱོད་རང་ཡིན་པར་ཐལ། ཁྱོད་ཁྱོད་ཀྱི་ལྡོག་པ་ཡིན་པའི་ཕྱིར། མ་གྲུབ་ན། ཀ་བུམ་གཉིས་ཆོས་ཅན། ཁྱོད་ཁྱོད་ཀྱི་ལྡོག་པ་ཡིན་པར་ཐལ། ཁྱོད་ཁྱོད་དང་གཅིག་ཡིན་པའི་ཕྱིར། མ་གྲུབ་ན། ཀ་བུམ་གཉིས་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། ཁྱོད་གཞི་གྲུབ་པའི་ཕྱིར། རྩ་བར་འདོད་ན། ཀ་བུམ་གཉིས་ཆོས་ཅན། ཁྱོད་ཁྱོད་རང་མ་ཡིན་པར་ཐལ། ཁྱོད་ཡིན་པ་མི་སྲིད་པའི་དངོས་པོ་ཡིན་པའི་ཕྱིར། མ་གྲུབ་ན། ཀ་བུམ་གཉིས་ཆོས་ཅན། ཁྱོད་ཡིན་པ་མི་སྲིད་པའི་དངོས་པོ་ཡིན་པར་ཐལ། དངོས་པོ་གང་ཞིག་ཁྱོད་ཀྱི་ཡིན་པ་མེད་པའི་ཕྱིར།

			༦ ཁ་ཅིག་ན་རེ། ཁྱོད་དོན་བྱེད་ནུས་པའི་ལྡོག་པ་ཡིན་ན་ཁྱོད་ཡིན་ན་དོན་བྱེད་ནུས་པ་དང་གཅིག་ཡིན་པས་ཁྱབ་ཟེར་ན། དོན་བྱེད་ནུས་པ་ཆོས་ཅན། ཁྱོད་ཡིན་ན་དོན་བྱེད་ནུས་པ་དང་གཅིག་ཡིན་པས་ཁྱབ་པར་ཐལ། ཁྱོད་དོན་བྱེད་ནུས་པའི་ལྡོག་པ་ཡིན་པའི་ཕྱིར། མ་གྲུབ་ན། དོན་བྱེད་ནུས་པ་ཆོས་ཅན། ཁྱོད་དོན་བྱེད་ནུས་པའི་ལྡོག་པ་ཡིན་པར་ཐལ། ཁྱོད་དོན་བྱེད་ནུས་པ་དང་གཅིག་ཏུ་གྱུར་པའི་དོན་བྱེད་ནུས་པ་ཡིན་པའི་ཕྱིར། མ་གྲུབ་ན། དོན་བྱེད་ནུས་པ་ཆོས་ཅན། ཁྱོད་དོན་བྱེད་ནུས་པ་དང་གཅིག་ཏུ་གྱུར་པའི་དོན་བྱེད་ནུས་པ་ཡིན་པར་ཐལ། ཁྱོད་དངོས་པོའི་མཚན་ཉིད་ཡིན་པའི་ཕྱིར། ཁྱབ་སྟེ། ཁྱོད་གཉིས་དོན་བྱེད་ནུས་པའི་ལྡོག་པ་དང་ཡིན་ཁྱབ་མཉམ་ཡིན་པའི་ཕྱིར། རྩ་བར་འདོད་ན། ལྗོན་ཤིང་ཆོས་ཅན། དོན་བྱེད་ནུས་པ་དང་གཅིག་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར་རོ། །





རང་ལུགས་བཞག་པ་ལ།


			ལྡོག་པ་ངོས་འཛིན་འཕྲོས་པའི་གཞུང་ཡོད་དེ། རྣམ་འགྲེལ་རང་དོན་ལེའུ་ལས།

			གང་ཕྱིར་དངོས་ཀུན་རང་བཞིན་གྱིས། །

			རང་རང་ངོ་བོ་ལ་གནས་ཕྱིར། །

			མཐུན་དངོས་གཞན་གྱི་དངོས་དག་ལས། །

			ལྡོག་པ་ལ་ནི་བརྟེན་པ་ཅན། །

			ཞེས་པའི་གཞུང་དེ་དེ་ཡིན་པའི་ཕྱིར། ལྡོག་པ་ལ་དབྱེ་ན། གཞི་ལྡོག །རང་ལྡོག །དོན་ལྡོག་སྟེ་གསུམ་དུ་ཡོད་པ་ཡིན་པའི་ཕྱིར། བྱེ་བྲག་ཏུ། བུམ་པའི་གཞི་ལྡོག་ཡོད་དེ། གསེར་གྱི་ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པ་དེ་དེ་ཡིན་པའི་ཕྱིར། བུམ་པའི་རང་ལྡོག་ཡོད་དེ། བུམ་པ་དེ་དེ་ཡིན་པའི་ཕྱིར། བུམ་པའི་དོན་ལྡོག་ཡོད་དེ། ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པ་དེ་དེ་ཡིན་པའི་ཕྱིར། དངོས་པོའི་ལྡོག་པ་བཞག་ཏུ་ཡོད་དེ། དངོས་པོ་དེ་དེ་ཡིན་པའི་ཕྱིར། དངོས་པོའི་ལྡོག་པ་དང་ཡིན་ཁྱབ་མཉམ་གྱི་ཆོས་བཞི་བཞག་ཏུ་ཡོད་དེ། དངོས་པོ་དང་གཅིག །དངོས་པོ་དང་གཅིག་ཏུ་གྱུར་པའི་དངོས་པོ། དོན་བྱེད་ནུས་པའི་མཚོན་བྱ། དོན་བྱེད་ནུས་པའི་བཏགས་ཡོད་ཆོས་གསུམ་ཚང་བ་དང་བཞི་དེ་དེ་ཡིན་པའི་ཕྱིར། དོན་བྱེད་ནུས་པའི་ལྡོག་པ་བཞག་ཏུ་ཡོད་དེ། དོན་བྱེད་ནུས་པ་དེ་དེ་ཡིན་པའི་ཕྱིར། དོན་བྱེད་ནུས་པའི་ལྡོག་པ་དང་ཡིན་ཁྱབ་མཉམ་བཞི་ཡོད་དེ། དོན་བྱེད་ནུས་པ་དང་གཅིག །དོན་བྱེད་ནུས་པ་དང་གཅིག་ཏུ་གྱུར་པའི་དོན་བྱེད་ནུས་པ། དངོས་པོའི་མཚན་ཉིད། དངོས་པོའི་རྫས་ཡོད་ཆོས་གསུམ་ཚང་བ་དང་བཞི་དེ་དེ་ཡིན་པའི་ཕྱིར། ལྡོག་པ་ཡིན་ཁྱབ་མཉམ་བཞིའི་འགྲོ་ཚུལ་ཡོད་དེ། ཁྱོད་དེའི་ལྡོག་པ་དང་ཐ་དད་ཡིན། ཁྱོད་ཡིན་ན་དེའི་ལྡོག་པ་ཡིན་པས་ཁྱབ། དེའི་ལྡོག་པ་ཡིན་ན་ཁྱོད་ཡིན་པས་ཁྱབ་པ་དེ་དེ་ཡིན་པའི་ཕྱིར། དེ་བཞིའི་ནང་ནས་དངོས་པོ་ཡིན་པ་གཅིག །རྟག་པ་ཡིན་པ་གསུམ། མཚོན་བྱ་ཡིན་པ་གཅིག །མཚན་ཉིད་ཡིན་པ་གཅིག་དང་བཅས་སོ་སོ་ནས་བཞག་ཏུ་ཡོད་པ་ཡིན་པའི་ཕྱིར། འོན་ཀྱང་རྟག་པའི་ལྡོག་པ་དང་ཡིན་ཁྱབ་མཉམ་ཡིན་ན་དངོས་པོ་མ་ཡིན་པས་ཁྱབ་པ་ལས། གཞན་རྣམས་གོང་ལྟར་དུ་འཇོག་དགོས་པ་ཡིན་པའི་ཕྱིར། དངོས་པོའི་ལྡོག་པ་དང་ཡིན་ཁྱབ་མཉམ་གྱི་འགྲོ་ཚུལ་གཅིག་ཙམ་ཚང་བ་དང་། རྟག་པའི་ལྡོག་པ་དང་ཡིན་ཁྱབ་མཉམ་གྱི་འགྲོ་ཚུལ་གཅིག་ཙམ་ཚང་བ་གཉིས་ལ་མུ་བཞི་ཡོད་དེ། སྔ་མ་དེ་ཡིན་ལ་ཕྱི་མ་དེ་མ་ཡིན་པའི་མུ་རྟག་པ་དེ་དེ་ཡིན་པའི་ཕྱིར། ཕྱི་མ་དེ་ཡིན་ལ་སྔ་མ་དེ་མ་ཡིན་པའི་མུ་དངོས་པོ་དེ་དེ་ཡིན་པའི་ཕྱིར། གཉིས་ཀ་ཡིན་པའི་མུ་བུམ་པ་དེ་དེ་ཡིན་པའི་ཕྱིར། གཉིས་ཀ་མ་ཡིན་པའི་མུ་ཤེས་བྱ་དེ་དེ་ཡིན་པའི་ཕྱིར།





རྩོད་པ་སྤོང་བ་ལ།


			༡ ཁ་ཅིག་ན་རེ། རྟག་པའི་ལྡོག་པ་དང་ཡིན་ཁྱབ་མཉམ་གྱི་ཆོས་བཞི་བཞག་པ་མི་རིགས་པར་ཐལ། དེ་ལས་མང་བ་ཡོད་པའི་ཕྱིར་ཏེ། རྟག་པ་དང་གཅིག་ཏུ་གྱུར་པའི་རྟེན་འབྲེལ་དང་། རྟག་པ་དང་གཅིག་ཏུ་གྱུར་པའི་ཤེས་བྱ་སོགས་དུ་མ་ཡོད་པའི་ཕྱིར་ཟེར་ན། སྐྱོན་མེད་དེ། དགོས་པ་ལ་ལྟོས་པའི་གྲངས་ཡིན་གྱི། ངོ་བོའི་གྲངས་ངེས་མ་ཡིན་པའི་ཕྱིར། མ་གྲུབ་ན། རྟག་པ་དང་གཅིག་ཏུ་གྱུར་པའི་རྟེན་འབྲེལ་ཆོས་ཅན། རྟག་པའི་ལྡོག་པ་དང་ཡིན་ཁྱབ་མཉམ་ཡིན་པར་ཐལ། ཁྱོད་རྟག་པའི་ལྡོག་པ་དང་ཐ་དད་གང་ཞིག །ཁྱོད་ཡིན་ན་རྟག་པའི་ལྡོག་པ་ཡིན་པས་ཁྱབ། རྟག་པའི་ལྡོག་པ་ཡིན་ན་ཁྱོད་ཡིན་པས་ཁྱབ་པའི་ཕྱིར། དེས་རྟག་པ་དང་གཅིག་ཏུ་གྱུར་པའི་ཤེས་བྱ་དང་། རྟག་པ་དང་གཅིག་ཏུ་གྱུར་པའི་ཡོད་པ་སོགས་ལ་རིགས་འགྲེའོ། །

			༢ ཁ་ཅིག་ན་རེ། དངོས་པོ་ཆོས་ཅན། དངོས་པོའི་ལྡོག་པ་མ་ཡིན་པར་ཐལ། ལྡོག་པ་མ་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། ལྡོག་པ་མ་ཡིན་པར་ཐལ། སྒྲོ་བཏགས་མ་ཡིན་པའི་ཕྱིར་ཟེར་ན། མ་ཁྱབ།

			༣ ཁ་ཅིག་ན་རེ། མཚན་ཉིད་ཆོས་ཅན། མཚན་ཉིད་ཡིན་པར་ཐལ། མཚན་ཉིད་དང་གཅིག་ཏུ་གྱུར་པའི་མཚན་ཉིད་ཡིན་པའི་ཕྱིར། མ་གྲུབ་ན། མཚན་ཉིད་ཆོས་ཅན། མཚན་ཉིད་དང་གཅིག་ཏུ་གྱུར་པའི་མཚན་ཉིད་ཡིན་པར་ཐལ། མཚན་ཉིད་དང་གཅིག་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། མཚན་ཉིད་དང་གཅིག་དང་། མཚན་ཉིད་དང་གཅིག་ཏུ་གྱུར་པའི་མཚན་ཉིད་གཉིས་པོ་མཚན་ཉིད་ཀྱི་ལྡོག་པ་དང་ཡིན་ཁྱབ་མཉམ་ཡིན་པའི་ཕྱིར་ཟེར་ན། རྟགས་མ་གྲུབ་བོ། །

			༤ ཁ་ཅིག་ན་རེ། ཀ་བུམ་གཉིས་ཆོས་ཅན། ཀ་བུམ་གཉིས་དང་དོན་གཅིག་ཡིན་པར་ཐལ། ཁྱོད་ཀྱི་དོན་ཡོད་པ་གང་ཞིག །ཁྱོད་ཀ་བུམ་གཉིས་དང་དོན་ཐ་དད་མ་ཡིན་པའི་ཕྱིར་ཟེར་ན། མ་ཁྱབ། དང་པོ་མ་གྲུབ་ན། ཀ་བུམ་གཉིས་ཆོས་ཅན། ཁྱོད་ཀྱི་དོན་ཡོད་པར་ཐལ། ཁྱོད་ཀྱི་ངོ་བོ་ཡོད་པའི་ཕྱིར། ཡོད་པར་ཐལ། ཁྱོད་རང་གི་ངོ་བོ་འཛིན་པ་ཡིན་པའི་ཕྱིར། གཉིས་པ་མ་གྲུབ་ན། ཀ་བུམ་གཉིས་ཆོས་ཅན། ཁྱོད་ཀ་བུམ་གཉིས་དང་དོན་ཐ་དད་མ་ཡིན་པ་ཡིན་པར་ཐལ། ཁྱོད་ཀ་བུམ་གཉིས་དང་ངོ་བོ་ཐ་དད་མ་ཡིན་པ་ཡིན་པའི་ཕྱིར། ཡིན་པར་ཐལ། ཁྱོད་ཀ་བུམ་གཉིས་དང་ཐ་དད་མ་ཡིན་པའི་ཕྱིར།

			༥ ཁ་ཅིག་ན་རེ། རྫས་ཡོད་ཆོས་གསུམ་མ་ཚང་བ་ཡིན་ན། བུམ་པ་ཡིན་པས་ཁྱབ་པར་ཐལ། རྫས་ཡོད་ཆོས་གསུམ་མ་ཚང་བ་བུམ་པའི་མཚན་ཉིད་ཡིན་པའི་ཕྱིར། མ་གྲུབ་ན། རྫས་ཡོད་ཆོས་གསུམ་མ་ཚང་བ་བུམ་པའི་མཚན་ཉིད་ཡིན་པར་ཐལ། བུམ་པ་རྫས་ཡོད་ཆོས་གསུམ་མ་ཚང་བའི་མཚོན་བྱ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། རྫས་ཡོད་ཆོས་གསུམ་མ་ཚང་བའི་མཚོན་བྱ་ཡིན་པར་ཐལ། མཚན་ཉིད་མ་ཡིན་པའི་མཚོན་བྱ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། མཚན་ཉིད་མ་ཡིན་པའི་མཚོན་བྱ་ཡིན་པར་ཐལ། མཚན་ཉིད་མ་ཡིན་པ་གང་ཞིག །མཚོན་བྱ་ཡིན་པའི་ཕྱིར་ཟེར་ན། མ་ཁྱབ་བོ། །

			༦ ཁ་ཅིག་ན་རེ། ཁྱོད་མཚན་ཉིད་ཡིན་ན་ཁྱོད་ཡིན་ན་མཚན་ཉིད་ཡིན་པས་ཁྱབ་ཟེར་ན། ཚ་ཞིང་སྲེག་པ་ཆོས་ཅན། ཁྱོད་ཡིན་ན་མཚན་ཉིད་ཡིན་པས་ཁྱབ་པར་ཐལ། ཁྱོད་མཚན་ཉིད་ཡིན་པའི་ཕྱིར། ཁྱབ་པ་ཁས། མ་གྲུབ་ན། མེ་ཡི་མཚན་ཉིད་མེད་པར་ཐལ། འདོད་པའི་ཕྱིར། །རྩ་བར་འདོད་ན། མེ་ཆོས་ཅན། ཁྱོད་མཚན་ཉིད་ཡིན་པར་ཐལ། ཁྱོད་ཚ་ཞིང་སྲེག་པ་ཡིན་པའི་ཕྱིར། རྟགས་ཁས། འདོད་ན། གཞི་གྲུབ་ན་མཚན་ཉིད་ཡིན་པས་ཁྱབ་པར་ཐལ་ལོ། །





རྫས་ལྡོག་གི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། ཁྱོད་ཁྱོད་རང་ཡིན་ན། ཁྱོད་རྫས་ཆོས་ཡིན་པས་ཁྱབ་ཟེར་ན། རྟག་པ་ཆོས་ཅན། རྫས་ཆོས་ཡིན་པར་ཐལ། ཁྱོད་ཁྱོད་རང་ཡིན་པའི་ཕྱིར། ཁྱབ་པ་ཁས། མ་གྲུབ་ན། རྟག་པ་ཆོས་ཅན། ཁྱོད་ཁྱོད་རང་ཡིན་པར་ཐལ། ཁྱོད་རང་ཡིན་པའི་ལྡོག་ཆོས་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། ཁྱོད་རང་ཡིན་པའི་ལྡོག་ཆོས་ཡིན་པར་ཐལ། ཁྱོད་ཁྱོད་རང་ཡིན། ཁྱོད་མ་ཡིན་པ་ཁྱོད་ཡིན། ཁྱོད་ཀྱི་ལྡོག་པ་རང་ཡིན་པའི་ལྡོག་ཆོས་མ་ཡིན་པ་དང་འགལ་བར་དམིགས་པ་ཡིན་པའི་ཕྱིར། རྩ་བར་འདོད་ན། རྟག་པ་ཆོས་ཅན། ཁྱོད་རྫས་ཆོས་མ་ཡིན་པར་ཐལ། ཁྱོད་མ་ཡིན་པ་ཁྱོད་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། རྫས་ཆོས་ཡིན་ན་ཁྱོོད་མ་ཡིན་པ་ཁྱོད་མ་ཡིན་དགོས་པའི་ཕྱིར། དགོས་པར་ཐལ། རྫས་ཆོས་ཡིན་ན་ཁྱོོད་ལ་རྫས་ཆོས་ཀྱི་འགྲོ་ཚུལ་བཞི་ཚང་དགོས་པའི་ཕྱིར།

			༢ ཁ་ཅིག་ན་རེ། ལྡོག་ཆོས་ཡིན་ན་ལྡོག་ཆོས་གསུམ་པོ་གང་རུང་ཡིན་པས་ཁྱབ་ཟེར་ན། རྫས་ཆོས་དང་འགལ་བ་ཆོས་ཅན། ལྡོག་ཆོས་གསུམ་པོ་གང་རུང་ཡིན་པར་ཐལ། ལྡོག་ཆོས་ཡིན་པའི་ཕྱིར། ཁྱབ་པ་ཁས། མ་གྲུབ་ན། རྫས་ཆོས་དང་འགལ་བ་ཆོས་ཅན། ལྡོག་ཆོས་ཡིན་པར་ཐལ། ཁྱོད་ཀྱི་ལྡོག་པ་ལྡོག་ཆོས་མ་ཡིན་པ་དང་འགལ་བར་དམིགས་པ་ཡིན་པའི་ཕྱིར། ཁྱབ་སྟེ། དེ་དེའི་མཚན་ཉིད་ཡིན་པའི་ཕྱིར། རྩ་བར་འདོད་ན། རྫས་ཆོས་དང་འགལ་བ་ཆོས་ཅན། ལྡོག་ཆོས་གསུམ་པོ་གང་རུང་མ་ཡིན་པར་ཐལ། རང་ཡིན་པའི་ལྡོག་ཆོས་མ་ཡིན་པ་གང་ཞིག །རང་མ་ཡིན་པའི་ལྡོག་ཆོས་དང་། ལྡོག་ཆོས་ཕུང་གསུམ་ཙམ་པོ་བ་གང་ཡང་མ་ཡིན་པའི་ཕྱིར། དང་པོ་མ་གྲུབ་ན། རྫས་ཆོས་དང་འགལ་བ་ཆོས་ཅན། རང་ཡིན་པའི་ལྡོག་ཆོས་མ་ཡིན་པ་ཡིན་པར་ཐལ། ཁྱོད་མ་ཡིན་པ་ཁྱོད་མ་ཡིན་པའི་ཕྱིར། གཉིས་པ་མ་གྲུབ་ན། རྫས་ཆོས་དང་འགལ་བ་ཆོས་ཅན། རང་མ་ཡིན་པའི་ལྡོག་ཆོས་མ་ཡིན་པར་ཐལ། ཁྱོད་ཁྱོད་རང་ཡིན་པའི་ཕྱིར། གསུམ་པ་མ་གྲུབ་ན། རྫས་ཆོས་དང་འགལ་བ་ཆོས་ཅན། ལྡོག་ཆོས་ཕུང་གསུམ་ཙམ་པོ་བ་མ་ཡིན་པར་ཐལ། རྫས་ཆོས་དང་ཉེ་བར་བྱེད་པའི་ལྡོག་ཆོས་ཡིན་པའི་ཕྱིར།

			༣ ཁ་ཅིག་ན་རེ། ཁྱོད་ཡིན་ན་རྫས་ཆོས་ཡིན་པས་ཁྱབ་ན། ཁྱོད་རྫས་ཆོས་ཡིན་པས་ཁྱབ་ཟེར་ན། བུམ་པའི་ལྡོག་པ་ཆོས་ཅན། ཁྱོད་རྫས་ཆོས་ཡིན་པར་ཐལ། ཁྱོད་ཡིན་ན་རྫས་ཆོས་ཡིན་པས་ཁྱབ་པའི་ཕྱིར། ཁྱབ་པ་ཁས། མ་གྲུབ་ན། བུམ་པའི་ལྡོག་པ་ཆོས་ཅན། ཁྱོད་ཡིན་ན་རྫས་ཆོས་ཡིན་པས་ཁྱབ་པར་ཐལ། ཁྱོད་ཡིན་ན་བུམ་པ་དང་གཅིག་ཡིན་པས་ཁྱབ་པའི་ཕྱིར། རྩ་བར་འདོད་ན། བུམ་པའི་ལྡོག་པ་ཆོས་ཅན། ཁྱོད་རྫས་ཆོས་མ་ཡིན་པར་ཐལ། ཁྱོད་ཁྱོད་རང་མ་ཡིན་པའི་ཕྱིར། མ་གྲུབ་ན། བུམ་པའི་ལྡོག་པ་ཆོས་ཅན། ཁྱོད་ཁྱོད་རང་མ་ཡིན་པར་ཐལ། ཁྱོད་བུམ་པའི་ལྡོག་པ་དང་གཅིག་ཡིན་པའི་ཕྱིར།

			༤ ཁ་ཅིག་ན་རེ། ཁྱོད་ཁྱོད་རང་ཡིན། ཁྱོད་མ་ཡིན་པ་ཁྱོད་ཡིན་ན། རང་ཡིན་པའི་ལྡོག་ཆོས་ཡིན་པས་ཁྱབ་ཟེར་ན། རང་ཡིན་པའི་ལྡོག་ཆོས་མ་ཡིན་པ་ཆོས་ཅན། རང་ཡིན་པའི་ལྡོག་ཆོས་ཡིན་པར་ཐལ། ཁྱོད་ཁྱོད་རང་ཡིན། ཁྱོད་མ་ཡིན་པ་ཁྱོད་ཡིན་པའི་ཕྱིར། མ་གྲུབ་ན། རང་ཡིན་པའི་ལྡོག་ཆོས་མ་ཡིན་པ་ཆོས་ཅན། རང་ཡིན་པའི་ལྡོག་ཆོས་མ་ཡིན་པར་ཐལ། ཁྱོད་རང་ཡིན་པའི་ལྡོག་ཆོས་དང་ཉེ་བར་བྱེད་པའི་ལྡོག་ཆོས་ཡིན་པའི་ཕྱིར། རྩ་བར་འདོད་ན། རང་ཡིན་པའི་ལྡོག་ཆོས་མ་ཡིན་པ་ཆོས་ཅན། རང་ཡིན་པའི་ལྡོག་ཆོས་མ་ཡིན་པར་ཐལ། ཁྱོད་ཀྱི་ལྡོག་པ་རང་ཡིན་པའི་ལྡོག་ཆོས་མ་ཡིན་པ་དང་འགལ་བར་དམིགས་པ་མ་ཡིན་པའི་ཕྱིར།

			༥ ཁ་ཅིག་ན་རེ། ཁྱོད་མེད་པ་ཡིན། ཁྱོད་ཡིན་ན་ལྡོག་ཆོས་ཡིན་པས་ཁྱབ་ན། ཁྱོད་ལྡོག་ཆོས་ཡིན་པས་ཁྱབ་ཟེར་ན། ལྡོག་ཆོས་ཁོ་ན་ཆོས་ཅན། ཁྱོད་ལྡོག་ཆོས་ཡིན་པར་ཐལ། ཁྱོད་མེད་པ་ཡིན། ཁྱོད་ཡིན་ན་ལྡོག་ཆོས་ཡིན་པས་ཁྱབ་པའི་ཕྱིར། ཁྱབ་པ་ཁས། མ་གྲུབ་ན། ལྡོག་ཆོས་ཁོ་ན་ཆོས་ཅན། ཁྱོད་མེད་པ་ཡིན། ཁྱོད་ཡིན་ན་ལྡོག་ཆོས་ཡིན་པས་ཁྱབ་པར་ཐལ། ཁྱོད་མེད་པ་གང་ཞིག །ཁྱོད་ཡིན་ལ་ལྡོག་ཆོས་མ་ཡིན་པ་མེད་པའི་ཕྱིར། རྟགས་དང་པོ་མ་གྲུབ་ན། ལྡོག་ཆོས་ཆོས་ཅན། ཁྱོད་ཁོ་ན་མེད་པ་ཡིན་པར་ཐལ། ཁྱོད་མ་ཡིན་པ་ཡོད་པའི་ཕྱིར་ཏེ། རྫས་ཆོས་དེ་དེ་ཡིན་པའི་ཕྱིར། རྟགས་གཉིས་པ་མ་གྲུབ་ན། ལྡོག་ཆོས་ཁོ་ན་ཆོས་ཅན། ཁྱོད་ཡིན་ལ་ལྡོག་ཆོས་མ་ཡིན་པ་མེད་པར་ཐལ། ཁྱོད་ལྡོག་ཆོས་དང་ཡིན་ཁྱབ་མཉམ་ཡིན་པའི་ཕྱིར། རྩ་བར་འདོད་ན། ལྡོག་ཆོས་ཁོ་ན་ཆོས་ཅན། ཁྱོད་ལྡོག་ཆོས་མ་ཡིན་པར་ཐལ། ཁྱོད་ཀྱི་ལྡོག་པ་ལྡོག་ཆོས་མ་ཡིན་པ་དང་འགལ་བ་དམིགས་པ་མ་ཡིན་པའི་ཕྱིར་ཏེ། ཁྱོད་གཞི་གྲུབ་མ་ཡིན་པའི་ཕྱིར།

			༦ ཁ་ཅིག་ན་རེ། རྟག་པ་ཡིན་ན་རྫས་ཆོས་མ་ཡིན་པས་ཁྱབ་ཟེར་ན། ཤེས་བྱ་ཆོས་ཅན། ཁྱོད་རྫས་ཆོས་མ་ཡིན་པར་ཐལ། རྟག་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། ཤེས་བྱ་ཆོས་ཅན། རྟག་པ་ཡིན་པར་ཐལ། མི་འཇིག་པའི་ཆོས་ཡིན་པའི་ཕྱིར། རྩ་བར་འདོད་ན། ཤེས་བྱ་ཆོས་ཅན། རྫས་ཆོས་ཡིན་པར་ཐལ། ཁྱོད་ལ་རྫས་ཆོས་ཀྱི་འགྲོ་ཚུལ་ཚང་བའི་ཕྱིར་ཏེ། ཁྱོད་ཁྱོད་རང་ཡིན། ཁྱོད་མ་ཡིན་པ་ཁྱོད་མ་ཡིན། ཁྱོད་ཀྱི་ལྡོག་པ་རྫས་ཆོས་མ་ཡིན་པ་དང་འགལ་བར་དམིགས་པ་ཡིན་པའི་ཕྱིར། དང་པོ་སླ། གཉིས་པ་མ་གྲུབ་ན། ཤེས་བྱ་ཆོས་ཅན། ཁྱོད་མ་ཡིན་པ་ཁྱོད་མ་ཡིན་པར་ཐལ། ཁྱོད་བློའི་ཡུལ་དུ་བྱ་རུང་བའི་མཚོན་བྱ་ཡིན་པའི་ཕྱིར། གསུམ་པ་སླའོ། །

			༧ ཁ་ཅིག་ན་རེ། རྫས་ཡིན་ན་རྫས་ཆོས་ཡིན་པས་ཁྱབ་ཟེར་ན། མེ་དུ་གཉིས་ཆོས་ཅན། རྫས་ཆོས་ཡིན་པར་ཐལ། རྫས་ཡིན་པའི་ཕྱིར། ཁྱབ་པ་ཁས། མ་གྲུབ་ན། མེ་དུ་གཉིས་ཆོས་ཅན། རྫས་ཡིན་པར་ཐལ། གཟུགས་ཡིན་པའི་ཕྱིར། རྩ་བར་འདོད་ན། མེ་དུ་གཉིས་ཆོས་ཅན། རྫས་ཆོས་མ་ཡིན་པར་ཐལ། ཁྱོད་ཁྱོད་རང་མ་ཡིན་པའི་ཕྱིར། མ་གྲུབ་ན། མེ་དུ་གཉིས་ཆོས་ཅན། ཁྱོད་ཁྱོད་རང་མ་ཡིན་པར་ཐལ། ཁྱོད་ཡིན་པ་མི་སྲིད་པའི་ཤེས་བྱ་ཡིན་པའི་ཕྱིར། ཡིན་པར་ཐལ། ཁྱོད་གཉིས་འགལ་བ་ཡིན་པའི་ཕྱིར་རོ། །





རང་ལུགས་བཞག་པ་ལ།


			གསུམ་པ་ངེས་པར་བྱ་བའི་རྣམ་གཞག་ལ་གསུམ། གྲངས་ཀྱི་སྒོ་ནས་མདོར་བསྟན་པ། ཡན་ལག་རྒྱས་པར་བཤད་པ། དེ་དག་བཤད་ཟིན་པར་བསྟན་པའོ། །དང་པོ་ནི། རྩ་བ་ལས།

			ངེས་པར་བྱེད་པའི་རྣམ་གཞག་ལ། །

			རྫས་ལྡོག་འགལ་འབྲེལ་སྤྱི་བྱེ་བྲག །

			མཚན་མཚོན་རྒྱུ་འབྲས་ཡོད་མེད་རྟོགས། །

			ཡིན་མིན་ལོག་དང་རྗེས་འགྲོ་ལྡོག །



			དགག་གཞི་བརྩི་ཚུལ་སྔ་ཕྱི་བཙན། །

			སྐོར་འབེབས་དང་ནི་བཅུ་གསུམ་ཡོད། །

			ཅེས་བྱུང་། དེ་ཡང་བསྡུས་པའི་སྐབས་འདིར་ངེས་པར་བྱ་བའི་དོན་མང་དུ་ཡོད་ཀྱང་གཙོ་བོའི་རྣམ་གཞག་ལ། ༡ རྫས་ཆོས་དང་ལྡོག་ཆོས་ཀྱི་རྣམ་གཞག ། ༢ འགལ་བ་དང་། ༣ འབྲེལ་བ། ༤ སྤྱི་བྱེ་བྲག ། ༥ མཚན་མཚོན་དང་། ༦ རྒྱུ་འབྲས། ༧ ཡོད་རྟོགས་མེད་རྟོགས་དང་། ༨ ཡིན་ལོག་མིན་ལོག ། ༩ རྗེས་སུ་འགྲོ་ལྡོག་དང་། ༡༠ དགག་གཞི། ༡༡ བརྩི་ཚུལ། ༡༢ སྔ་བཙན་ཕྱི་བཙན། ༡༣ སྐོར་འབེབས་ཀྱི་རྣམ་གཞག་དང་བཅུ་གསུམ་ཡོད་དོ། །སྤྱིར་བསྡུས་ཚན་གྱི་གྲངས་ལ་བཅུ་གསུམ་དང་། བཅོ་བརྒྱད། ཉེར་གཅིག །ཉེར་ལྔ། ཉེར་བདུན། སུམ་ཅུ་སོགས་མང་དུ་ཡོད་པ་ལས་འདིར་བཅུ་གསུམ་དུ་བསྡུས་ནས་མཛད་པའོ། །དེ་ཡང་ཐོག་མར་རྫས་ལྡོག་འཕྲོས་པའི་གཞུང་ཡོད་དེ། རྣམ་འགྲེལ་རང་དོན་ལེའུ་ལས།

			ཀུན་ལ་རྫས་དང་དངོས་བརྗོད་པའི། །

			སྒྲ་ཡི་ཁྱད་པར་དེ་ཉིད་དེ། །

			དེ་ཕྱིར་དེ་དག་བརྗོད་བྱ་ལ། །

			ཁྱད་པར་འགའ་ཡང་ཡོད་མ་ཡིན། །

			ཞེས་པའི་གཞུང་དེ་དེ་ཡིན་པའི་ཕྱིར། གཉིས་པ་རྒྱས་པར་བཤད་པ་ལ་བཅུ་གསུམ་ལས། དང་པོ་རྫས་ལྡོག་གི་རྣམ་གཞག་བཤད་པ་ལ་གཉིས། སོ་སོའི་མཚན་ཉིད་བཤད་དེ་མདོར་བསྟན་པ་དང་། མཚན་གཞི་རྒྱས་པར་བཤད་པའོ། །དང་པོ་ལ་གཉིས། སོ་སོའི་མཚན་ཉིད་ཀྱི་ཟུར་དང་པོ་གཉིས་སོ་སོར་བཤད་པ་དང་། ཟུར་གསུམ་པ་ཕྱོགས་གཅིག་ཏུ་བཤད་པའོ། །དང་པོ་ལ་བཞི་ལས། དང་པོ་རྫས་ཆོས་དང་། དེའི་རྗེས་མཐུན་གཉིས་ཀྱི་ཟུར་དང་པོ་གཉིས་ལྷན་ཅིག་ཏུ་བཤད་པ་ནི། རྩ་བ་ལས།

			རྫས་ཆོས་དེ་དང་ཉེ་དང་བཅས། །

			ཁྱོད་ཁྱོད་ཁྱོད་མིན་ཁྱོད་མ་ཡིན། །

			ཞེས་བྱུང་། དེ་གཉིས་ཀྱི་ཟུར་དང་པོ་གཉིས་ནི། ཁྱོད་ཁྱོད་རང་ཡིན། ཁྱོད་མ་ཡིན་པ་ཁྱོད་མ་ཡིན་པའོ། །གཉིས་པ་རང་ཡིན་ལྡོག་ཆོས་སམ་རང་ཉིད་ལྡོག་ཆོས་ཉེ་དང་བཅས་པའམ་རྗེས་མཐུན་དང་བཅས་པ་ནི། རྩ་བ་ལས།

			རྫས་ཆོས་དེ་དང་ཉེ་དང་བཅས། །

			ཁྱོད་ཁྱོད་ཁྱོད་མིན་ཁྱོད་མ་ཡིན། །

			ཅེས་བྱུང་། དེ་གཉིས་ནི། ཁྱོད་ཁྱོད་རང་ཡིན། ཁྱོད་མ་ཡིན་པ་ཁྱོད་ཡིན་པའོ། །གསུམ་པ་རང་མ་ཡིན་པའི་ལྡོག་ཆོས་རྗེས་མཐུན་དང་བཅས་པ་ནི། རྩ་བ་ལས།

			རང་མིན་ལྡོག་ཆོས་ཉེ་དང་བཅས། །

			ཁྱོད་ཁྱོད་མ་ཡིན་ཁྱོད་མིན་ཡང་།

			ཁྱོད་མ་ཡིན་པའི་ཁྱད་ཆོས་གནས། །

			ཞེས་བྱུང་། དེ་གཉིས་ནི། ཁྱོད་ཁྱོད་རང་མ་ཡིན། ཁྱོད་མ་ཡིན་པ་ཁྱོད་མ་ཡིན་པའི་ཁྱད་ཆོས་ཅན་ནོ། །བཞི་པ་རྫས་ལྡོག་དང་པོ་གསུམ་གང་ལ་མི་ཉེ་བའི་ལྡོག་ཆོས་ཕུང་གསུམ་ཙམ་པོ་བ་རྗེས་མཐུན་དང་བཅས་པ་ནི། རྩ་བ་ལས།

			དེ་གསུམ་གང་ལ་མི་ཉེ་བ། །

			ཁྱོད་ཁྱོད་མིན་ལ་ཁྱོད་མ་ཡིན། །

			ཁྱོད་ཡིན་་་

			ཞེས་བྱུང་། དེ་གཉིས་ནི། ཁྱོད་ཁྱོད་རང་མ་ཡིན། ཁྱོད་མ་ཡིན་པ་ཁྱོད་ཡིན་པའོ། །

			གཉིས་པ་ཟུར་གསུམ་པ་ཕྱོགས་གཅིག་ཏུ་བཤད་པ་ནི། རྩ་བ་ལས།

			སོ་སོའི་སྒྲུབ་བྱེད་ནི། །

			མཚན་གཞི་གང་ཡིན་དེའི་ལྡོག་པ། །

			དེ་མ་ཡིན་དང་འགལ་བའོ། །

			ཞེས་བྱུང་། རྫས་ལྡོག་བརྒྱད་དམ་བདུན། སོ་སོའི་སྒྲུབ་བྱེད་དམ། སོ་སོར་སྦྱར་ན་རང་རང་གི་མཚན་གཞི་གང་ཡིན་པ་དེའི་ལྡོག་པ་དེ་མ་ཡིན་པ་དང་འགལ་བའོ། །དཔེར་ན་རྫས་ཆོས་ལྟ་བུ་ལ་མཚོན་ན་ཁྱོད་ཀྱི་ལྡོག་པ་རྫས་ཆོས་མ་ཡིན་པ་དང་འགལ་བ་ཞེས་བཤད་དགོས་པས། འདིའི་མཚན་ཉིད་ཀྱི་ཟུར་ལ་གཞི་གྲུབ་ཅེས་པའི་ཟུར་དང་པོ་མི་དགོས་པར་ཟུར་གསུམ་པ་འདིས་ཆོག་སྟེ། ཁྱོད་ཀྱི་ལྡོག་པ་དེ་མ་ཡིན་པ་དང་འགལ་བ་ཡིན་ན་གཞི་གྲུབ་དགོས་པའི་ཕྱིར་རོ། །

			གཉིས་པ་རྒྱས་པར་བཤད་པ་ལ་བདུན་ལས། དང་པོ་རྫས་ཆོས་ལ་མཚན་གཞིའི་ཁྱབ་པ་བསྟན་པ་དང་། རྐྱང་པ་བཤད་པ་གཉིས། དང་པོ་ནི། རྩ་བ་ལས།

			གཞི་དེ་ཡོད་ན་ཡོད་རྟོགས་དང་། །

			མེད་ན་མེད་རྟོགས་ཚད་མ་ཀུན། །

			དངོས་པོ་ཡིན་ན་རྒྱུ་འབྲས་ཀུན། །

			དགག་གཞི་ཅན་གྱི་ཆོས་ལ་ནི། །



			ཁྱབ་བྱ་འབྲེལ་བ་བལྟོས་པ་ཀུན། །

			ཁོ་ཁོ་ཡིན་པའི་ཆོས་རྣམས་ཀྱི། །

			ལྡོག་པ་དང་འགལ་མ་ལུས་ཀུན། །

			མེད་པ་རྣམས་དང་མ་འབྲེལ་བ། །



			དེ་དང་ཕན་ཚུན་ཐ་མི་དད། །

			ཡོད་མེད་ཀུན་དང་ཐ་དད་དུ། །

			གྱུར་པའི་སྒྲུབ་པ་ཐམས་ཅད་དང་། །

			ཡོད་མེད་ཀུན་གྱི་རྗོད་བྱེད་སྒྲ། །



			དེ་རྣམས་ཞེས་བརྗོད་སྒྲ་ལ་སོགས། །

			རྫས་ཆོས་ཡིན་པའི་ཆོས་རྣམས་ལ། །

			དེ་མིན་ཡོད་ན་དེ་དག་ཀུན། །

			རྫས་ཆོས་སུ་ནི་ངེས་པ་ཡིན། །

			ཞེས་བྱུང་། དེ་ཡང་གཞི་དེ་ཡོད་པ་ཡིན་ན། ཁྱོད་ཡོད་པར་རྟོགས་པའི་ཚད་མ་རྫས་ཆོས་སུ་ངེས་པ་སྟེ་རྫས་ཆོས་ཡིན་པས་ཁྱབ། དེ་བཞིན་དུ་མེད་པ་ཡིན་ན་ཁྱོད་མེད་པར་རྟོགས་པའི་ཚད་མ་དང་། ཁྱོད་དང་འགལ་བ་དང་། ཁྱོད་དང་ཐ་དད་ཀུན་ཏེ་རེ་རེ་ནས་རྫས་ཆོས་ཡིན་པས་ཁྱབ། དགག་གཞི་ཅན་གྱི་ཆོས་ཡིན་ན་ཁྱོད་ཀྱི་ཁྱབ་བྱའམ་འབྲེལ་བའམ་ལྟོས་པ་རྣམས་རྫས་ཆོས་ཡིན་པས་ཁྱབ། འདིའི་ཁྱབ་བྱ་འབྲེལ་བ་ལྟོས་པ་གསུམ་མིང་ཐ་དད་ཙམ་ལས་དོན་གཅིག །དངོས་པོ་ཡིན་ན། ཁྱོད་ཀྱི་རྒྱུ་དང་འབྲས་བུ་རེ་རེ་ནས་རྫས་ཆོས་ཀྱིས་ཁྱབ། ཁྱོད་ཁྱོད་རང་ཡིན་པར་གྱུར་པའི་ཆོས་ཡིན་ན། ཁྱོད་ཀྱི་ལྡོག་པ་དང་འགལ་བ་རྫས་ཆོས་ཡིན་པས་ཁྱབ། ཡོད་མེད་གང་རུང་ཡིན་ན། ཁྱོད་དང་ཐ་དད་དུ་གྱུར་བའི་སྒྲུབ་པ་རྫས་ཆོས་ཡིན་པས་ཁྱབ། དེ་ཡིན་ན་ཁྱོད་རྗོད་བྱེད་ཀྱི་སྒྲ་དང་ཁྱོད་ཞེས་བརྗོད་པའི་སྒྲ་རེ་རེ་ནས་རྫས་ཆོས་ཡིན་པས་ཁྱབ། ཁྱོད་མ་ཡིན་པ་ཡོད་པའི་རྫས་ཆོས་ཡིན་ན། ཁྱོད་མ་ཡིན་པ་རྫས་ཆོས་ཡིན་པས་ཁྱབ་ཅེས་པའོ། །རྫས་ཆོས་ཡིན་ན་ཁྱོད་མ་ཡིན་པ་རྫས་ཆོས་མ་ཡིན་པས་ཁྱབ་སྟེ། ཤེས་བྱ་མ་ཡིན་པ་རྫས་ཆོས་མ་ཡིན་པ་ལ་རྒྱུ་མཚན་ཡོད་པའི་ཕྱིར། གཉིས་པ་ཁྱད་པར་གཞན་དང་མ་སྦྱར་བའི་རྐྱང་པ་བཤད་པ་ནི། རྩ་བ་ལས།

			ཤེས་བྱ་དངོས་པོ་སྒྲུབ་པ་སོགས། །

			རྐྱང་པ་སློབ་དཔོན་ངག་ལས་ཤེས། །

			ཞེས་བྱུང་། ཤེས་བྱ་དང་དངོས་པོ་དང་སྒྲུབ་པ་སོགས་རྫས་ཆོས་ཀྱི་མཚན་གཞི་རྐྱང་པ་རྣམས་ནི་སློབ་དཔོན་མཁས་པ་དག་གི་ངག་ལས་ཤེས་སླའོ། །འདིས་ནི་སྔ་མའི་ཁྱབ་པ་སྦྱར་ཚུལ་དེ་ནི་སློབ་དཔོན་གང་ཡིན་གྱི་ངག་ལས་མི་ཐོན་པས་གསལ་བར་བྱས་ཞེས་སྔ་མའི་དགོས་པའང་བསྟན་ཏོ། །གཉིས་པ་རང་ཉིད་ལྡོག་ཆོས་ལ་ཡང་སྔ་མ་ལྟར་གཉིས་ལས། དང་པོ་ཁྱབ་པ་བསྟན་པ་ནི། རྩ་བ་ལས།

			ཡོད་པ་རྣམས་དང་ཐ་དད་དང་། །

			དེ་དང་ཕན་ཚུན་ཐ་དད་དང་། །

			དེ་དང་ཕན་ཚུན་ཐ་དད་དང་། །

			ཁྱབ་བྱེད་འབྲེལ་ཡུལ་ལྟོས་ཡུལ་ཀུན། །



			དགག་གཞི་མེད་པའི་ཆོས་ཀྱི་སྟེང་། །

			ཁྱབ་བྱ་འབྲེལ་བ་ལྟོས་པ་ཀུན། །

			ཡོད་མེད་ཀུན་དང་ཐ་དད་དང་། །

			རྟག་པའང་ཡིན་པའི་གཞི་མཐུན་ཀུན། །



			ཡོད་དང་ཕན་ཚུན་ཐ་དད་དང་། །

			དེ་ཡི་གཞི་མཐུན་ཐམས་ཅད་དང་། །

			མེད་པ་རྣམས་དང་མ་འབྲེལ་བ། །

			དེ་དང་ཕན་ཚུན་ཐ་མི་དད། །



			རང་མིན་ལྡོག་ཆོས་ཡིན་རྣམས་ལ། །

			དེ་མིན་ཡོད་ན་དེ་དག་ཀུན། །

			རང་ཡིན་ལྡོག་ཆོས་ཡིན་པར་ངེས། །

			ཞེས་བྱུང་། དེ་ནི་ཡོད་པ་ཡིན་ན། ཁྱོད་དང་ཐ་དད་དང་ཁྱོད་དང་ཕན་ཚུན་ཐ་དད་རེ་རེ་ནས་རང་ཉིད་ལྡོག་ཆོས་ཡིན་པས་ཁྱབ། ཡོད་པ་ཡིན་ན་ཁྱོད་ཀྱི་ཁྱབ་བྱེད་དང་འབྲེལ་ཡུལ་དང་ལྟོས་ཡུལ་གསུམ་པོ་རེ་རེ་ནས་རང་ཉིད་ལྡོག་ཆོས་ཡིན་པས་ཁྱབ་སྟེ། སྐབས་འདིའི་ཁྱབ་བྱེད་འབྲེལ་ཡུལ་ལྟོས་ཡུལ་རྣམས་དོན་གཅིག་ཡིན་པའི་ཕྱིར་རོ། །དགག་གཞི་ཅན་བུམ་པ་ལྟ་བུ་རང་ལ་ལྟོས་པ་མ་ཡིན་པ་རང་ལ་ལྟོས་པ་མ་ཡིན་ཏེ། རང་མེད་ན་རང་ལ་ལྟོས་པ་མ་ཡིན་པ་མེད་པས་མ་ཁྱབ་པའི་ཕྱིར་རོ། །ཡོད་མེད་གང་རུང་ཡིན་ན། ཁྱོད་དང་ཐ་དད་ཀྱང་ཡིན། རྟག་པའང་ཡིན་པའི་གཞི་མཐུན་པ་རང་ཉིད་ལྡོག་ཆོས་ཡིན་པས་ཁྱབ། ཡོད་པ་ཡིན་ན་ཁྱོད་དང་ཕན་ཚུན་ཐ་དད་ཀྱང་ཡིན། རྟག་པའང་ཡིན་པའི་གཞི་མཐུན་རང་ཡིན་ལྡོག་ཆོས་ཡིན་པས་ཁྱབ། མེད་པ་ཡིན་ན་ཁྱོད་དང་མ་འབྲེལ་བ་དང་ཁྱོད་དང་ཕན་ཚུན་ཐ་མི་དད་རེ་རེ་ནས་རང་ཉིད་ལྡོག་ཆོས་ཡིན་པས་ཁྱབ། རང་མ་ཡིན་པའི་ལྡོག་ཆོས་ཡིན་ན། ཁྱོད་མ་ཡིན་པ་རང་ཉིད་ལྡོག་ཆོས་ཡིན་པས་ཁྱབ་བོ། །

			གཉིས་པ་མཚན་གཞི་རྐྱང་པ་རྣམས་བཤད་པ་ནི། རྩ་བ་ལས།

			རྟག་པ་བདག་མེད་ལ་སོགས་པ། །

			རྐྱང་པ་སློབ་དཔོན་ངག་ལས་ཤེས། །

			ཞེས་བྱུང་། རྟག་པ་དང་། བདག་མེད་དང་། སོགས་སྒྲས་བསྡུས་པ་མཐའ་ཡས་སོ། །གསུམ་པ་རང་མ་ཡིན་པའི་ལྡོག་ཆོས་ལ་ཡང་གཉིས་ལས། དང་པོ་ཁྱབ་པ་བསྟན་པ་ནི། རྩ་བ་ལས།

			ཡོད་པ་རྣམས་ཀྱི་ལྡོག་པའམ་གཅིག །

			ཕན་ཚུན་ཐ་མི་དད་རྣམས་དང་། །

			ཡིན་པ་ཡོད་པའི་ཆོས་རྣམས་དང་། །

			ཁྱབ་མཉམ་ཀུན་དང་མཚན་གཞི་དང་། །



			སྦྱར་བའི་མཚན་མཚོན་མ་ལུས་ཀུན། །

			ཡོད་མེད་ཀུན་དང་ཐ་དད་དང་། །

			དངོས་པོ་རྐྱང་གི་གཞི་མཐུན་ཀུན། །

			ཡོད་མེད་ཀུན་དང་དངོས་འགལ་དང་། །



			ཡིན་པ་མེད་པའི་ཆོས་ཀུན་དང་། །

			རང་ཡིན་ལྡོག་ཆོས་ཡིན་རྣམས་ལ། །

			དེ་མིན་ཡོད་ན་དེ་དག་ཀུན། །

			རང་མིན་ལྡོག་ཆོས་ཡིན་པར་ངེས། །

			ཞེས་བྱུང་། ཡོད་པ་ཡིན་ན། ཁྱོད་ཀྱི་ལྡོག་པ་དང་། ཁྱོད་དང་གཅིག་དང་། ཁྱོད་དང་ཕན་ཚུན་ཐ་མི་དད་རྣམས་རེ་རེ་ནས་རང་མ་ཡིན་པའི་ལྡོག་ཆོས་ཡིན་པས་ཁྱབ། ཡིན་པ་ཡོད་པའི་ཆོས་ཡིན་ན། ཁྱོད་དང་ཡིན་ཁྱབ་མཉམ་རང་མ་ཡིན་པའི་ལྡོག་ཆོས་ཡིན་པས་ཁྱབ། མཚན་ཉིད་ཡིན་ན། ཁྱོད་ཀྱི་མཚོན་བྱ་རང་མ་ཡིན་པའི་ལྡོག་ཆོས་ཡིན་པས་ཁྱབ། མཚོན་བྱ་ཡིན་ན། ཁྱོད་ཀྱི་མཚན་ཉིད་རང་མ་ཡིན་པའི་ལྡོག་ཆོས་ཡིན་པས་ཁྱབ། ཡོད་མེད་གང་རུང་ཡིན་ན། ཁྱོད་དང་ཐ་དད་ཀྱང་ཡིན། དངོས་པོ་ཡིན་པའི་གཞི་མཐུན་པ་དང་ཁྱོད་དང་དངོས་འགལ་རེ་རེ་ནས་རང་མ་ཡིན་པའི་ལྡོག་ཆོས་ཡིན་པས་ཁྱབ། ཡིན་པ་མེད་པའི་ཆོས་ཡིན་ན་རང་མ་ཡིན་པའི་ལྡོག་ཆོས་ཡིན་པས་ཁྱབ། ཁྱོད་མ་ཡིན་པ་ཡོད་པའི་རང་ཉིད་ལྡོག་ཆོས་ཡིན་ན། ཁྱོད་མ་ཡིན་པ་རང་མ་ཡིན་པའི་ལྡོག་ཆོས་ཡིན་པས་ཁྱབ་བོ། །

			གཉིས་པ་རྐྱང་པ་ནི། རྩ་བ་ལས།

			མཚན་ཉིད་ལ་སོགས་རྐྱང་པ་རྣམས། །

			སློབ་དཔོན་ངག་ལས་ཤེས་པར་བྱ། །

			ཞེས་བྱུང་། མཚན་ཉིད་ཐ་དད་འགལ་བ་སོགས་མང་ངོ་། །འདི་ལ་ཐ་དད་ཐ་དད་མིན་ན། གཉིས་ཐ་དད་ཡིན་མིན་སོགས་ཀྱི་རྩོད་ཚུལ་མང་ཞིང་། ཐ་དད་ཐ་དད་ཡིན་ན། སོ་སོ་བའི་ཆོས་ཀྱི་མཚོན་བྱ་དུ་མ་གྲུབ་དགོས་མིན་སོགས་ཀྱང་དཔྱད་པར་བྱའོ། །

			བཞི་པ་རང་ཉིད་ལྡོག་ཆོས་ཀྱི་རྗེས་མཐུན་ནི། རྩ་བ་ལས།

			ཡོད་མེད་ཀུན་དང་ཐ་དད་དང་། །

			རང་མིན་ལྡོག་ཆོས་མིན་ན་འམ། །

			རང་ཡིན་ལྡོག་ཆོས་མ་ཡིན་པའི། །

			གཞི་མཐུན་ཀུན་དང་རང་མིན་ལ། །



			ཉེ་བའི་ལྡོག་ཆོས་ཡིན་རྣམས་ལ། །

			དེ་མིན་ཡོད་ཀུན་རང་ཡིན་ལ། །

			ཉེ་བའི་ལྡོག་ཆོས་ཕུང་སུམ་ཡིན། །

			ཞེས་བྱུང་། ཡོད་མེད་གང་རུང་ཡིན་ན། ཁྱོད་དང་ཐ་དད་ཀྱང་ཡིན། རང་མ་ཡིན་པའི་ལྡོག་ཆོས་མ་ཡིན་པ་དང་། རང་ཉིད་ལྡོག་ཆོས་མ་ཡིན་པ་གང་རུང་ཡིན་པའི་གཞི་མཐུན་པ་དེ། རང་ཉིད་ལྡོག་ཆོས་ཀྱི་རྗེས་མཐུན་ཡིན་པས་ཁྱབ། རང་མ་ཡིན་པའི་ལྡོག་ཆོས་ཀྱི་རྗེས་མཐུན་ཡིན་ན། ཁྱོད་མ་ཡིན་པ་རང་ཡིན་ལྡོག་ཆོས་ཀྱི་རྗེས་མཐུན་ཡིན་པས་ཁྱབ་ཅེས་པ་ཡིན་ནོ། །

			ལྔ་པ་རང་མ་ཡིན་པའི་ལྡོག་ཆོས་ཀྱི་རྗེས་མཐུན་སྤྱི་ཁྱབ་བསྟན་པ་ནི། རྩ་བ་ལས།

			ཡོད་མེད་ཀུན་དང་ཐ་དད་དང་། །

			རང་མིན་ལྡོག་ཆོས་ཡིན་པ་འམ། །

			རང་ཡིན་ལྡོག་ཆོས་ཡིན་པ་ཡི། །

			གཞི་མཐུན་ཀུན་དང་རང་ཡིན་ལ། །



			ཉེ་བའི་ལྡོག་ཆོས་ཡིན་རྣམས་ལ། །

			དེ་མིན་ཡོད་ཀུན་རང་མིན་ལ། །

			ཉེ་བར་བྱེད་པའི་ལྡོག་ཆོས་ཡིན། །

			ཞེས་བྱུང་། ཡོད་མེད་གང་རུང་ཡིན་ན། ཁྱོད་དང་ཐ་དད་ཡང་ཡིན། རང་མིན་ལྡོག་ཆོས་དང་རང་ཡིན་ལྡོག་ཆོས་གང་རུང་ཡིན་པའི་གཞི་མཐུན་པ་དང་རང་མིན་ལྡོག་ཆོས་ཀྱི་རྗེས་མཐུན་ཡིན་པས་ཁྱབ། རང་ཡིན་ལ་ཉེ་བའི་ལྡོག་ཆོས་ཡིན་ན། ཁྱོད་མ་ཡིན་པ་རང་མིན་ལྡོག་ཆོས་ཀྱི་རྗེས་མཐུན་ཡིན་པས་ཁྱབ། ཅེས་པ་སྔར་ལྟར་རོ། །

			དྲུག་པ་རྫས་ཆོས་ཀྱི་རྗེས་མཐུན་སྤྱི་ཁྱབ་བསྟན་པ་ནི། རྩ་བ་ལས།

			ཡོད་མེད་ཀུན་དང་ཐ་དད་དང་། །

			རྫས་ཆོས་སྒྲུབ་པ་གང་རུང་གི། །

			གཞི་མཐུན་རྣམས་དང་རྫས་ཆོས་ལ། །

			ཉེ་བའི་ལྡོག་ཆོས་ཡིན་རྣམས་ལ། །



			དེ་མིན་ཡོད་ཀུན་རྫས་ཆོས་ལ། །

			ཉེ་བར་བྱེད་པའི་ལྡོག་ཆོས་ཡིན། །

			ཞེས་བྱུང་། ཡོད་མེད་གང་རུང་ཡིན་ན། ཁྱོད་དང་ཐ་དད་ཀྱང་ཡིན། རྫས་ཆོས་དང་སྒྲུབ་པ་གཙོ་ཆེ་བའི་ཆོས་གང་རུང་ཡིན་པའི་གཞི་མཐུན་པ་རྫས་ཆོས་ཀྱི་རྗེས་མཐུན་ཡིན་པས་ཁྱབ། ཅེས་པའམ། ཡང་ན་རང་གི་དངོས་མིང་གི་མཐར་སྒྲུབ་ཚིག་སྦྱར་བའི་ཆོས་གང་རུང་ཡིན་པའི་གཞི་མཐུན་པ་ཞེས་སྦྱར་དགོས་ཏེ་འོག་ཏུ། རྩ་བ་ལས།

			ཡོད་མེད་ཀུན་དང་ཐ་དད་དང་། །

			དགག་པ་ཡང་ནི་གཞི་མཐུན་ཀུན། །

			ཞེས་པའི་དགག་པ་མེད་དགག་དང་། རང་གི་དངོས་མིང་གི་མཐར་དགག་ཚིག་སྦྱར་བའི་ཆོས་གང་རུང་ཞིག་ལ་བྱེད་དགོས་པར་ཤེས་པའི་ཕྱིར་འཆད་པར་འགྱུར་རོ། །རྫས་ཆོས་ཀྱི་རྗེས་མཐུན་ཡིན་ན། ཁྱོད་མ་ཡིན་པ་རྫས་ཆོས་ཀྱི་རྗེས་མཐུན་ཡིན་དགོས་ཞེས་པའོ། །

			བདུན་པ་ལྡོག་ཆོས་ཕུང་གསུམ་ཙམ་པོ་བ་ནི། རྩ་བ་ལས།

			ཡོད་མེད་ཀུན་དང་ཐ་དད་དང་། །

			དགག་པ་ཡང་ནི་གཞི་མཐུན་ཀུན། །

			ཆོས་གང་དེ་གསུམ་མི་ཉེ་བ། །

			ཡིན་ལ་མ་ཡིན་ཡོད་པ་ཀུན། །



			དེ་གསུམ་གང་ལ་མི་ཉེ་བའི། །

			ལྡོག་ཆོས་ཕུང་པོ་གསུམ་པ་ཡིན། །

			ཞེས་བྱུང་། ཡོད་མེད་གང་རུང་ཡིན་ན། ཁྱོད་དང་ཐ་དད་ཀྱང་ཡིན། མེད་དགག་ཡིན་པའི་གཞི་མཐུན་པའམ། རང་གི་དངོས་མིང་གི་མཐར་དགག་ཚིག་སྦྱར་བའི་ཆོས་ཡིན་པའི་གཞི་མཐུན་པ་ལྡོག་ཆོས་ཕུང་གསུམ་ཙམ་པོ་བ་ཡིན་པས་ཁྱབ། ཁྱོད་མ་ཡིན་པ་ཡོད་པའི་ལྡོག་ཆོས་ཕུང་གསུམ་ཙམ་པོ་བ་ཡིན་ན། ཁྱོད་མ་ཡིན་པ་ལྡོག་ཆོས་ཕུང་གསུམ་ཙམ་པོ་བ་ཡིན་པས་ཁྱབ་ཅེས་པའོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། བུམ་པ་མ་ཡིན་པ་ཆོས་ཅན། རྫས་ཆོས་མ་ཡིན་པར་ཐལ། རྫས་མ་ཡིན་པའི་ཕྱིར་ཟེར་ན། མ་ཁྱབ་སྟེ། བུམ་པ་མ་ཡིན་པ་རྫས་ཆོས་ཡིན་པའི་ཕྱིར་ཏེ། རྫས་ཆོས་ཀྱི་མཚན་ཉིད་ཚང་བའི་ཕྱིར། མ་གྲུབ་ན། བུམ་པ་མ་ཡིན་པ་ཆོས་ཅན། ཁྱོད་ལ་རྫས་ཆོས་ཀྱི་མཚན་ཉིད་ཚང་བར་ཐལ། ཁྱོད་ཁྱོད་རང་ཡིན། ཁྱོད་མ་ཡིན་པ་ཁྱོད་མ་ཡིན། ཁྱོད་ཀྱི་ལྡོག་པ་རྫས་ཆོས་མ་ཡིན་པ་དང་འགལ་བར་དམིགས་པ་ཡིན་པའི་ཕྱིར།

			༢ ཁ་ཅིག་ན་རེ། རང་མ་ཡིན་པའི་ལྡོག་ཆོས་ཆོས་ཅན། ལྡོག་ཆོས་ཕུང་གསུམ་ཙམ་པོ་བ་ཡིན་པར་ཐལ། ཁྱོད་རང་ཡིན་པའི་ལྡོག་ཆོས་དང་། རང་མ་ཡིན་པའི་ལྡོག་ཆོས་གང་རུང་མ་ཡིན་པའི་ལྡོག་ཆོས་ཕུང་གསུམ་པ་ཡིན་པའི་ཕྱིར་ཟེར་ན། མ་ཁྱབ། འདོད་མི་ནུས་ཏེ། རང་མ་ཡིན་པའི་ལྡོག་ཆོས་དེ་རང་མ་ཡིན་པའི་ལྡོག་ཆོས་དང་ཉེ་བར་བྱེད་པའི་ལྡོག་ཆོས་ཡིན་པའི་ཕྱིར། །

			༣ ཁ་ཅིག་ན་རེ། ཤེས་བྱ་ཆོས་ཅན། ཁྱོད་རྫས་ཆོས་མ་ཡིན་པར་ཐལ། ཁྱོད་མ་ཡིན་པ་ཁྱོད་ཡིན་པའི་ཕྱིར། མ་གྲུབ་ན། ཤེས་བྱ་ཆོས་ཅན། ཁྱོད་མ་ཡིན་པ་ཁྱོད་ཡིན་པར་ཐལ། ཁྱོད་མ་ཡིན་པ་མཚོན་བྱ་ཡིན་པའི་ཕྱིར་ཏེ། བློའི་ཡུལ་དུ་བྱ་རུང་བ་མ་ཡིན་པ་དེ་ཁྱོད་ཀྱི་མཚན་ཉིད་ཡིན་པའི་ཕྱིར་ཟེར་ན། མ་གྲུབ་སྟེ། ཤེས་བྱ་ཆོས་ཅན། ཁྱོད་མ་ཡིན་པ་མེད་དེ། གཞི་གྲུབ་ན་ཁྱོད་ཡིན་པས་ཁྱབ་པའི་ཕྱིར། །

			༤ ཁ་ཅིག་ན་རེ། ཁྱོད་ཁྱོད་རང་ཡིན། ཁྱོད་མ་ཡིན་པ་ཁྱོད་མ་ཡིན། ཁྱོད་ཀྱི་ལྡོག་པ་རྫས་ཆོས་མ་ཡིན་པ་དང་འགལ་བར་དམིགས་པ་དེ་ཆོས་ཅན། ཁྱོད་རྫས་ཆོས་ཀྱི་མཚན་ཉིད་མ་ཡིན་པར་ཐལ། ཁྱོད་གཞི་གྲུབ། ཁྱོད་ཁྱོད་རང་ཡིན། ཁྱོད་མ་ཡིན་པ་ཁྱོད་མ་ཡིན། ཁྱོད་ཀྱི་ལྡོག་པ་རྫས་ཆོས་དང་མི་འགལ་བ་དེ་ཁྱོད་ཀྱི་མཚན་ཉིད་ཡིན་པའི་ཕྱིར་ཟེར་ན། དེ་མཚན་ཉིད་ཕྱོགས་མཐུན་ཙམ་ཡིན་ཡང་། མཚན་ཉིད་ཀྱི་ཟུར་ལ་ཁྱོད་ཀྱི་ལྡོག་པ་རྫས་ཆོས་མ་ཡིན་པ་དང་འགལ་བར་དམིགས་པ་ཞེས་སྨོས་པ་ལ་དགོས་པ་ལྷག་པོ་ཡོད་པའི་ཕྱིར་ཏེ། སྐབས་འདིར་མཚན་ཉིད་སྒྲུབ་ཕྱོགས་ནས་སྨོས་པ་ལས། དགག་ཕྱོགས་སྨོས་ན་རིགས་པ་བྱང་ཕུལ་ཆེ་བ་མྱོང་བས་གྲུབ་པའི་ཕྱིར་རོ། །





འགལ་བའི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། འགལ་བ་ཡིན་ན་ལྷན་ཅིག་མི་གནས་འགལ་ཡིན་པས་ཁྱབ་ཟེར་ན། རྟག་མི་རྟག་གཉིས་ཆོས་ཅན། ལྷན་ཅིག་མི་གནས་འགལ་ཡིན་པར་ཐལ། འགལ་བ་ཡིན་པའི་ཕྱིར། ཁྱབ་པ་ཁས། མ་གྲུབ་ན། རྟག་མི་རྟག་གཉིས་ཆོས་ཅན། འགལ་བ་ཡིན་པར་ཐལ། མི་མཐུན་པར་གནས་པ་ཡིན་པའིི་ཕྱིར། མ་གྲུབ་ན། རྟག་མི་རྟག་གཉིས་ཆོས་ཅན། ཁྱོད་གཉིས་མི་མཐུན་པར་གནས་པ་ཡིན་པར་ཐལ། ཁྱོད་གཉིས་ཡིན་པ་མེད་པ་གང་ཞིག །གཞི་གྲུབ་ན་ཁྱོད་གཉིས་གང་རུང་ཡིན་པས་ཁྱབ་པའི་ཕྱིར། རྩ་བར་འདོད་ན། རྟག་མི་རྟག་གཉིས་ཆོས་ཅན། ལྷན་ཅིག་མི་གནས་འགལ་མ་ཡིན་པར་ཐལ། ཁྱོད་གཉིས་དངོས་པོ་མ་ཡིན་པའི་ཕྱིར། མ་གྲུབ་ན། རྟག་མི་རྟག་གཉིས་ཆོས་ཅན། ཁྱོད་གཉིས་དངོས་པོ་མ་ཡིན་པར་ཐལ། བེམ་ཤེས་ལྡན་མིན་འདུ་བྱེད་གསུམ་པོ་གང་རུང་མ་ཡིན་པའི་ཕྱིར།

			༢ ཁ་ཅིག་ན་རེ། ལྷན་ཅིག་མི་གནས་འགལ་ཡིན་ན་སྐད་ཅིག་མ་གསུམ་གྱི་ཡུན་དུ་གནས་པས་ཁྱབ་ཟེར་ན། ངེས་པ་དང་སྒྲོ་འདོགས་གཉིས་ཆོས་ཅན། སྐད་ཅིག་མ་གསུམ་གྱི་ཡུན་དུ་གནས་པར་ཐལ། ལྷན་ཅིག་མི་གནས་འགལ་ཡིན་པའི་ཕྱིར། ཁྱབ་པ་ཁས། མ་གྲུབ་ན། ངེས་པ་དང་སྒྲོ་འདོགས་གཉིས་ཆོས་ཅན། ལྷན་ཅིག་མི་གནས་འགལ་ཡིན་པར་ཐལ། འགལ་བ་གང་ཞིག །གནོད་མེད་དུ་ལྷན་ཅིག་ཏུ་མི་གནས་པ་ཡིན་པའི་ཕྱིར། དང་པོ་སླ། གཉིས་པ་མ་གྲུབ་ན། ངེས་པ་དང་སྒྲོ་འདོགས་གཉིས་ཆོས་ཅན། གནོད་མེད་དུ་ལྷན་གཅིག་ཏུ་མི་གནས་པ་ཡིན་པར་ཐལ། རྣམ་འགྲེལ་ལས། “ངེས་པ་དང་ནི་སྒྲོ་འདོགས་ཡིད། །གནོད་བྱ་གནོད་བྱེད་ངོ་བོའི་ཕྱིར། །” ཞེས་གསུངས་པའི་ཕྱིར། རྩ་བར་འདོད་ན། ངེས་པ་དང་སྒྲོ་འདོགས་གཉིས་ཆོས་ཅན། སྐད་ཅིག་མ་གསུམ་གྱི་ཡུན་དུ་གནས་པ་མ་ཡིན་པར་ཐལ། ངེས་པ་སྐྱེས་པ་དང་། སྒྲོ་འདོགས་འགག་པ་དུས་མཉམ་ཡིན་པའི་ཕྱིར།

			༣ ཁ་ཅིག་ན་རེ། འགལ་བ་ཡིན་ན་ཕན་ཚུན་སྤང་འགལ་ཡིན་པས་ཁྱབ་ཟེར་ན། གནོད་བྱེད་ཚ་རེག་དང་གནོད་བྱ་གྲང་རེག་གཉིས་ཆོས་ཅན། ཕན་ཚུན་སྤང་འགལ་ཡིན་པར་ཐལ། འགལ་བ་ཡིན་པའི་ཕྱིར། ཁྱབ་པ་ཁས། མ་གྲུབ་ན། གནོད་བྱེད་ཚ་རེག་དང་གནོད་བྱ་གྲང་རེག་གཉིས་ཆོས་ཅན། འགལ་བ་ཡིན་པར་ཐལ། མི་མཐུན་པར་གནས་པ་ཡིན་པའི་ཕྱིར། མ་གྲུབ་ན། གནོད་བྱེད་ཚ་རེག་དང་གནོད་བྱ་གྲང་རེག་གཉིས་ཆོས་ཅན། མི་མཐུན་པར་གནས་པ་ཡིན་པར་ཐལ། གནོད་བྱ་གནོད་བྱེད་ཡིན་པའི་ཕྱིར། རྩ་བར་འདོད་ན། གནོད་བྱེད་ཚ་རེག་དང་གནོད་བྱ་གྲང་རེག་གཉིས་ཆོས་ཅན། ཕན་ཚུན་སྤང་འགལ་མ་ཡིན་པར་ཐལ། ཁྱོད་གཉིས་ཀ་དངོས་པོ་ཡིན་པའི་ཕྱིར། མ་གྲུབ་ན། གནོད་བྱེད་ཚ་རེག་དང་གནོད་བྱ་གྲང་རེག་གཉིས་ཆོས་ཅན། ཁྱོད་གཉིས་ཀ་དངོས་པོ་ཡིན་པར་ཐལ། ཁྱོད་གཉིས་ལྷན་ཅིག་མི་གནས་འགལ་ཡིན་པའི་ཕྱིར།

			༤ ཁ་ཅིག་ན་རེ། རྟག་པ་དང་འགལ་བ་དང་འགལ་བ་དང་། དངོས་པོ་དང་འགལ་བ་དང་འགལ་བ་གཉིས་འགལ་བ་ཡིན་ཟེར་ན། དེ་གཉིས་ཆོས་ཅན། འགལ་བ་མ་ཡིན་པར་ཐལ། དེ་གཉིས་ལ་མུ་བཞི་ཡོད་པའི་ཕྱིར། མ་གྲུབ་ན། དེ་ཆོས་ཅན། ཁྱོད་གཉིས་ལ་མུ་བཞི་ཡོད་པར་ཐལ། སྔ་མ་ཡིན་ལ་ཕྱི་མ་མ་ཡིན་པ་དང་། ཕྱི་མ་ཡིན་ལ་སྔ་མ་མ་ཡིན་པ་དང་། གཉིས་ཀ་ཡིན་པ་དང་། གཉིས་ཀ་མ་ཡིན་པའི་མུ་བཞི་ཡོད་པའི་ཕྱིར། རྟགས་དང་པོ་གྲུབ་སྟེ། རྟག་པའི་ལྡོག་པ་དེ་དེ་ཡིན་པའི་ཕྱིར། རྟགས་གཉིས་པ་གྲུབ་སྟེ། དངོས་པོའི་ལྡོག་པ་དེ་དེ་ཡིན་པའི་ཕྱིར། རྟགས་གསུམ་པ་གྲུབ་སྟེ། ཀ་བུམ་གཉིས་དེ་དེ་ཡིན་པའི་ཕྱིར། རྟགས་བཞི་པ་གྲུབ་སྟེ། ཤེས་བྱ་དེ་དེ་ཡིན་པའི་ཕྱིར།

			༥ ཁ་ཅིག་ན་རེ། ཁྱོད་གཉིས་ཀྱི་ལྡོག་པ་འགལ་བ་ཡིན་ན་ཁྱོད་གཉིས་འགལ་བ་ཡིན་པས་ཁྱབ་ཟེར་ན། བྱས་པ་དང་མི་རྟག་པ་གཉིས་ཆོས་ཅན། ཁྱོད་གཉིས་འགལ་བ་ཡིན་པར་ཐལ། ཁྱོད་གཉིས་ཀྱི་ལྡོག་པ་འགལ་བ་ཡིན་པའི་ཕྱིར། མ་གྲུབ་ན། བྱས་པ་དང་མི་རྟག་པ་གཉིས་ཆོས་ཅན། ཁྱོད་གཉིས་ཀྱི་ལྡོག་པ་འགལ་བ་ཡིན་པར་ཐལ། ཁྱོད་གཉིས་ཀྱི་ལྡོག་པ་མི་མཐུན་པར་གནས་པ་ཡིན་པའི་ཕྱིར། མ་གྲུབ་ན། བྱས་པ་དང་མི་རྟག་པ་གཉིས་ཆོས་ཅན། ཁྱོད་གཉིས་ཀྱི་ལྡོག་པ་མི་མཐུན་པར་གནས་པ་ཡིན་པར་ཐལ། ཁྱོད་གཉིས་ཀྱི་ལྡོག་པ་གཞི་མི་མཐུན་པར་གནས་པ་ཡིན་པའི་ཕྱིར། རྩ་བར་འདོད་ན། བྱས་པ་དང་མི་རྟག་པ་གཉིས་ཆོས་ཅན། ཁྱོད་གཉིས་འགལ་བ་མ་ཡིན་པར་ཐལ། མི་མཐུན་པར་གནས་པ་མ་ཡིན་པའི་ཕྱིར་ཏེ། བུམ་པ་དེ་ཁྱོད་གཉིས་མཐུན་པར་གནས་པའི་མཚན་གཞི་ཡིན་པའི་ཕྱིར།

			༦ ཁ་ཅིག་ན་རེ། དངོས་པོ་དང་འགལ་བ་དང་འགལ་བ་ཡིན་ན། དངོས་པོ་དང་འགལ་བ་ཡིན་པས་ཁྱབ་ཟེར་ན། དངོས་པོ་དང་གཅིག་ཆོས་ཅན། དངོས་པོ་དང་འགལ་བ་ཡིན་པར་ཐལ། དངོས་པོ་དང་འགལ་བ་དང་འགལ་བ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དངོས་པོ་དང་གཅིག་ཆོས་ཅན། དངོས་པོ་དང་འགལ་བ་དང་འགལ་བ་ཡིན་པར་ཐལ། དངོས་པོ་དང་འགལ་བ་དང་ཐ་དད་གང་ཞིག །དངོས་པོ་དང་འགལ་བ་དང་གཞི་མཐུན་མི་སྲིད་པའི་ཆོས་ཡིན་པའི་ཕྱིར། རྩ་བར་འདོད་ན། དངོས་པོ་དང་གཅིག་ཆོས་ཅན། དངོས་པོ་དང་འགལ་བ་མ་ཡིན་པར་ཐལ། དངོས་པོ་དང་མི་འགལ་བ་ཡིན་པའི་ཕྱིར། མ་གྲུབ་ན། དངོས་པོ་དང་གཅིག་ཆོས་ཅན། དངོས་པོ་དང་མི་འགལ་བ་ཡིན་པར་ཐལ། དངོས་པོ་དང་གཞི་མཐུན་སྲིད་པའི་ཕྱིར། མ་གྲུབ་ན། དངོས་པོ་དང་གཅིག་ཆོས་ཅན། དངོས་པོ་དང་གཞི་མཐུན་སྲིད་པར་ཐལ། ཁྱོད་དངོས་པོ་དང་ཐ་དད་གང་ཞིག །ཁྱོད་ཀྱང་ཡིན་དངོས་པོ་ཡང་ཡིན་པ་ཡོད་པའི་ཕྱིར། དང་པོ་སླ། གཉིས་པ་མ་གྲུབ་ན། དངོས་པོ་དང་གཅིག་ཆོས་ཅན། ཁྱོད་ཀྱང་ཡིན་དངོས་པོ་ཡང་ཡིན་པ་ཡོད་པར་ཐལ། དངོས་པོ་དེ་དེ་ཡིན་པའི་ཕྱིར།

			༧ ཁ་ཅིག་ན་རེ། འགལ་བ་དང་འགལ་བ་དང་འགལ་བ་ཡིན་ན། འགལ་བ་མ་ཡིན་པས་ཁྱབ་ཟེར་ན། ཤེས་བྱ་དང་ཤེས་བྱ་མ་ཡིན་པ་གཉིས་ཆོས་ཅན། འགལ་བ་མ་ཡིན་པར་ཐལ། འགལ་བ་དང་འགལ་བ་དང་འགལ་བ་ཡིན་པའི་ཕྱིར། མ་གྲུབ་ན། ཤེས་བྱ་དང་ཤེས་བྱ་མ་ཡིན་པ་གཉིས་ཆོས་ཅན། འགལ་བ་དང་འགལ་བ་དང་འགལ་བ་ཡིན་པར་ཐལ། འགལ་བ་དང་འགལ་བ་དང་ཐ་དད་གང་ཞིག །གཞི་མཐུན་མི་སྲིད་པའི་ཆོས་ཡིན་པའི་ཕྱིར། མ་གྲུབ་ན། ཤེས་བྱ་དང་ཤེས་བྱ་མ་ཡིན་པ་གཉིས་ཆོས་ཅན། འགལ་བ་དང་འགལ་བ་དང་ཐ་དད་གང་ཞིག །གཞི་མཐུན་མི་སྲིད་པའི་ཆོས་ཡིན་པར་ཐལ། ཐ་དད་གང་ཞིག །གཞི་མཐུན་མི་སྲིད་པའི་ཆོས་ཡིན་པའི་ཕྱིར། རྩ་བར་འདོད་ན། ཤེས་བྱ་དང་ཤེས་བྱ་མ་ཡིན་པ་གཉིས་ཆོས་ཅན། འགལ་བ་ཡིན་པར་ཐལ། དངོས་འགལ་ཡིན་པའི་ཕྱིར།

			༨ ཁ་ཅིག་ན་རེ། ཁྱོད་རྟག་པ་ཡིན་ན་ཁྱོད་མི་རྟག་པ་དང་འགལ་བ་ཡིན་པས་ཁྱབ་ཟེར་ན། ཡོད་པ་ཆོས་ཅན། ཁྱོད་མི་རྟག་པ་དང་འགལ་བ་ཡིན་པར་ཐལ། ཁྱོད་རྟག་པ་ཡིན་པའི་ཕྱིར། མ་གྲུབ་ན། ཡོད་པ་ཆོས་ཅན། ཁྱོད་རྟག་པ་ཡིན་པར་ཐལ། ཁྱོད་ཤེས་བྱ་དང་དོན་གཅིག་ཡིན་པའི་ཕྱིར། རྩ་བར་འདོད་ན། ཡོད་པ་ཆོས་ཅན། ཁྱོད་མི་རྟག་པ་དང་འགལ་བ་མ་ཡིན་པར་ཐལ། ཁྱོད་དངོས་པོ་དང་འགལ་བ་མ་ཡིན་པའི་ཕྱིར། མ་གྲུབ་ན། ཡོད་པ་ཆོས་ཅན། ཁྱོད་དངོས་པོ་དང་འགལ་བ་མ་ཡིན་པར་ཐལ། ཁྱོད་དངོས་པོ་དང་གཞི་མཐུན་ཡོད་པའི་ཕྱིར། མ་གྲུབ་ན། ཡོད་པ་ཆོས་ཅན། ཁྱོད་དངོས་པོ་དང་གཞི་མཐུན་ཡོད་པར་ཐལ། ཁྱོད་དངོས་པོའི་སྤྱི་ཡིན་པའི་ཡིན་ཕྱིར་རོ། །





རང་ལུགས་བཞག་པ་ལ།


			འགལ་བ་འཕྲོས་པའི་གཞུང་ཡོད་དེ། རྣམ་འགྲེལ་རང་དོན་ལེའུ་ལས།

			འགལ་དང་འབྲས་བུ་དག་སྒྲུབ་དང་། །

			ཞེས་པའི་གཞུང་དེ་དེ་ཡིན་པའི་ཕྱིར། གཉིས་པ་འགལ་མི་འགལ་བཤད་པ་ལ་གསུམ་ལས། དང་པོ་འགལ་བ་གཉིས་མཚན་གཞིའི་སྒོ་ནས་ངོས་བཟུང་བ་ནི། རྩ་བ་ལས།

			འགལ་དང་མི་འགལ་འདི་ལྟ་སྟེ། །

			ལྷན་ཅིག་མི་གནས་ཕན་ཚུན་སྤང་། །

			བྱ་རོག་འུག་པ་མེ་ཆུ་བཞིན། །

			ཚད་མའི་གཞུང་ལུགས་རྣམས་ལས་འབྱུང་། །

			ཞེས་བྱུང་། ལྷན་ཅིག་མི་གནས་འགལ་ལ། བྱ་རོག་འུག་པ་གཉིས་དང་། ཕན་ཚུན་སྤང་འགལ་ལ་མེ་ཆུ་གཉིས་འཇོག་པར་ཚད་མའི་གཞུང་ལུགས་ལས་འབྱུང་གསུངས་པ་ར་སྟོད་བསྡུས་པ་སོགས་ཀྱི་བཞེད་ཚུལ་ཡིན་ནོ། །ལྷན་ཅིག་མི་གནས་འགལ་གྱི་དངོས་འགལ་དུ་གྱུར་པའི་བྱ་རོག་དང་འུག་པ་གཉིས་ཡོད་པའི་དོན་ཡིན་ནམ་དཔྱད་དོ། །དེ་ལ་འགལ་བའི་མཚན་ཉིད་ཡོད་དེ། ཤེས་བྱ་ཀུན་ཁྱབ་ལས། “མི་མཐུན་པར་གནས་པ་དེའོ། །” ཞེས་གསུངས་པ་ལྟར་ཡིན་པའི་ཕྱིར། དེ་ལ་དབྱེ་ན། ལྷན་ཅིག་མི་གནས་འགལ་དང་།ཕན་ཚུན་སྤང་འགལ་གཉིས་སུ་ཡོད། དང་པོ་ཆོས་དེ་དང་ལྷན་ཅིག་མི་གནས་འགལ་གྱི་མཚན་ཉིད་ཡོད་དེ། ཁྱོད་ཆོས་དེ་ལ་གནོད་བྱེད་དུ་ཚད་མས་དམིགས་པའི་སྒོ་ནས། ཁྱོད་ཆོས་དེ་དང་ལྷན་ཅིག་ཏུ་གནས་སུ་མི་རུང་བ་དེ་དེ་ཡིན་པའི་ཕྱིར། མཚན་གཞི་ཡོད་དེ། བྱ་རོག་དང་འུག་པ། མེ་དང་ཆུ་ལྟ་བུ་དེ་དེ་ཡིན་པའི་ཕྱིར། གཉིས་པ་ཆོས་དེ་དང་ཕན་ཚུན་སྤང་འགལ་གྱི་མཚན་ཉིད་ཡོད་དེ། ཁྱོད་ཆོས་དེ་དང་འགལ་བ་གང་ཞིག །ཁྱོད་དང་ཆོས་དེ་གཉིས་ཀའམ་གང་རུང་གཅིག་དངོས་པོར་མ་གྲུབ་པ་དེ་དེ་ཡིན་པའི་ཕྱིར། དེའི་མཚན་གཞི་ཡོད་དེ། རྟག་དངོས་གཉིས་ལྟ་བུ་དེ་དེ་ཡིན་པའི་ཕྱིར།

			གཉིས་པ་དེ་ལ་འགལ་ཁྱབ་སོགས་ཀྱི་ལན་འབུད་ཚུལ་ནི། རྩ་བ་ལས།

			དེང་སང་བསྡུས་པ་ཡོངས་གྲགས་ལས། །

			འགལ་བ་ཙམ་མིན་བརྒྱུད་འགལ་ལ། །

			འགལ་ཁྱབ་དཀྱུས་མ་སྒོ་གཉིས་འབུད། །

			ལྡོག་པ་ཐ་དད་ཡིན་པར་དགོས། །



			དངོས་འགལ་ཡིན་ན་དེ་གཉིས་སྟེང་། །

			ཁ་བུབ་གཉིས་དང་སྒོ་བཞི་འབུད། །

			ཅེས་པ་ལྟར། གཞི་གཅིག་ཡིན་པར་ཡོངས་གཅོད་ལ་གྲུབ་ན། ཅིག་ཤོས་ཡིན་པ་དགག་པའམ་ཁེགས་པ་མིན་པའི་བརྒྱུད་འགལ་ལ་འགལ་ཁྱབ་ཀྱི་སྒོ་གཉིས་འབུད་དགོས་ཏེ། དཔེར་ན་ཀ་བུམ་གཉིས་ལྟ་བུ་ལ། ཀ་བ་ཡིན་ན་བུམ་པ་མ་ཡིན་པས་ཁྱབ་པ་དང་། བུམ་པ་ཡིན་ན་ཀ་བ་མ་ཡིན་པས་ཁྱབ་པ་གཉིས་འབུད་པའི་ཕྱིར། དངོས་འགལ་མ་ཡིན་པའི་འགལ་བ་ཡིན་ན། བརྒྱུད་འགལ་ཡིན་པས་ཁྱབ། དེས་ན་ལྷན་ཅིག་མི་གནས་འགལ་གྱི་དངོས་འགལ་ལ་བརྒྱུད་འགལ་མ་ཡིན་པས་ཁྱབ་བོ། །དེ་ལ་ཡང་ལྡོག་པ་ཐ་དད་དགོས་ཀྱི། འགལ་ཁྱབ་གཉིས་ངེས་པ་ཙམ་གྱིས་བརྒྱུད་འགལ་ཡིན་མི་དགོས་ཏེ། ཀ་བུམ་གཉིས་དང་། ཀ་བུམ་གཉིས་ལྟ་བུ་ལ་འགལ་ཁྱབ་གཉིས་ངེས་པའི་ཕྱིར་རོ། །བརྒྱུད་འགལ་ལ་ཡང་འགལ་ཁྱབ་གཉིས་འབུད་དགོས་པས་མ་ཁྱབ་སྟེ། གང་ཟག་གི་བདག་མེད་དང་མེད་པ་གཉིས་ལྟ་བུ་དང་། ཡོད་པར་རྟོགས་པའི་ཚད་མ་མི་རྟག་པ་དང་མི་རྟག་པ་གཉིས་ལྟ་བུ་ལ་འགལ་ཁྱབ་གང་ཡང་འབུད་མི་རུང་བའི་ཕྱིར་རོ། །དངོས་འགལ་ཡིན་ན། འགལ་ཁྱབ་དེ་གཉིས་ཀྱི་སྟེང་དུ་ཁ་བུབ་གཉིས་དང་སྒོ་བཞི་འབུད་དེ། དཔེར་ན་བུམ་པ་དང་བུམ་པ་མ་ཡིན་པ་གཉིས་ལྟ་བུ་ལ། འགལ་ཁྱབ་གཉིས་ཀྱི་སྟེང་དུ་བུམ་པ་མ་ཡིན་ན་བུམ་པ་མ་ཡིན་པ་ཡིན་པས་ཁྱབ་པ་དང་། བུམ་པ་མ་ཡིན་པ་མ་ཡིན་ན། བུམ་པ་ཡིན་པས་ཁྱབ་པ་གཉིས་ཀྱང་ངེས་པའི་ཕྱིར་རོ། །འོན་ཀྱང་འདི་འོག་གི་ཁྱབ་པ་སྒོ་བརྒྱད་སྐབས་ཀྱི་ཁ་བུབ་དང་མི་འདྲའོ། །དངོས་འགལ་ཡིན་ན། ཁ་བུབ་གཉིས་ངེས་པས་མ་ཁྱབ་སྟེ། རྟག་མི་རྟག་གཉིས་དངོས་འགལ་ཡིན་པའི་ཕྱིར།

			གསུམ་པ་འགལ་མི་འགལ་གཉིས་ཀྱི་ཁྱབ་མཐའ་བསྟན་པ་ནི། རྩ་བ་ལས།

			ཁྱོད་དང་འགལ་བ་ཁྱོད་དང་ནི། །

			མི་འགལ་བ་དང་དངོས་འགལ་དང་། །

			སྒྲུབ་པ་གང་གི་གཞི་མཐུན་ནི། །

			ཡིན་ཏེ་བདག་མེད་ཡིན་པའི་ཕྱིར། །



			ཞེས་པ་འདི་ལ་ཁྱབ་པ་ཡོད། །

			ཁྱོད་དང་མི་འགལ་བ་དེ་ནི། །

			འགལ་བ་དང་ནི་དངོས་འགལ་དང་། །

			དགག་པ་གང་གི་གཞི་མཐུན་ནི། །



			ཡིན་ཏེ་ཤེས་བྱ་ཡིན་པའི་ཕྱིར། །

			ཞེས་པ་འདི་ལ་ཁྱབ་པ་ཡོད། །

			ཁྱོད་རང་ཁྱོད་དང་མི་འགལ་ཏེ། །

			ཤེས་བྱ་བདག་མེད་ཡིན་པའི་ཕྱིར། །

			ཞེས་བྱུང་། བདག་མེད་ཡིན་ན། ཁྱོད་དང་འགལ་བ་དེ། ཁྱོད་དང་མི་འགལ་བ་དང་དངོས་འགལ་དང་སྒྲུབ་པ་གཉིས་ཀའི་གཞི་མཐུན་ཡིན་པས་ཁྱབ་སྟེ། དེ་ཡིན་ན་ཁྱོད་དང་འགལ་བ་དེ། ཁྱོད་དང་མི་འགལ་བ་དང་དངོས་འགལ་ཡིན་པས་ཁྱབ་པའི་ཕྱིར། ཤེས་བྱ་ཡིན་ན། ཁྱོད་དང་མི་འགལ་བ་དེ། ཁྱོད་དང་འགལ་བ་དང་དངོས་འགལ་དང་དགག་པ་གཉིས་ཀའི་གཞི་མཐུན་ཡིན་པས་ཁྱབ་སྟེ། དེ་ཡིན་ན་ཁྱོད་དང་མི་འགལ་བ་དེ། ཁྱོད་དང་འགལ་བ་དང་དངོས་འགལ་ཡིན་པས་ཁྱབ་པའི་ཕྱིར། འདིའི་དགག་སྒྲུབ་ནི། སྔར་ལྟར་དངོས་མིང་གི་མཐར་དགག་ཚིག་སྦྱར་མ་སྦྱར་ལ་བྱ་ལ། མེད་པ་ཡིན་ན། ཁྱོད་དང་མི་འགལ་བ་དེ། ཁྱོད་དང་འགལ་བ་དང་མི་འགལ་བ་ཡིན་པས་ཁྱབ་སྟེ། དེ་ཡིན་ན་ཁྱོད་དང་མི་འགལ་བ་མེད་པས་ཁྱབ་པའི་ཕྱིར། ཞེས་པ་ཤུགས་ལ་བསྟན་ཏོ། །བདག་མེད་ཡིན་ན། ཁྱོད་ཁྱོད་དང་མི་འགལ་བ་ཡིན་པས་ཁྱབ་སྟེ། དེ་ཡིན་ན་ཁྱོད་ཁྱོད་དང་ཐ་མི་དད་པ་ཡིན་པས་ཁྱབ་པའི་ཕྱིར། ཞེས་པའོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། བྱམས་པ་དང་རྨོངས་པ་གཉིས་ཆོས་ཅན། འགལ་བ་མ་ཡིན་པར་ཐལ། རྣམ་འགྲེལ་ལས། “བྱམས་སོགས་རྨོངས་དང་འགལ་མེད་ཕྱིར། །” ཞེས་གསུངས་པའི་ཕྱིར་ཟེར་ན། སྐྱོན་མེད་དེ། དེའི་དོན་ནི་བློ་གཉིས་དམིགས་པ་གཅིག་ལ་དམིགས་ཏེ་འཛིན་སྟངས་དངོས་འགལ་དུ་ཞུགས་པའི་སྒོ་ནས། དངོས་སུ་ཉེས་པ་ཚར་གཅོད་བྱེད་མ་ཡིན་པའི་དོན་ཏེ། རིགས་གཞུང་རྒྱ་མཚོ་ལས། “ཉེས་པ་ཆགས་སོགས་ཤིན་ཏུ་རྩ་བ་ནས་ཚར་གཅོད་པ་མ་ཡིན་པའི་དོན་ནོ། །” ཞེས་གསུངས་པས་སོ། །

			༢ ཁ་ཅིག་ན་རེ། མཐུན་པ་སྤུན་བཞི་ཆོས་ཅན། འགལ་བ་མ་ཡིན་པར་ཐལ། མི་མཐུན་པར་གནས་པ་མ་ཡིན་པའི་ཕྱིར། མ་གྲུབ་ན། མི་མཐུན་པར་གནས་པ་མ་ཡིན་པར་ཐལ། མཐུན་པར་གནས་པ་ཡིན་པའི་ཕྱིར། མ་གྲུབ་ན། མཐུན་པ་སྤུན་བཞི་ཆོས་ཅན། མཐུན་པར་གནས་པ་ཡིན་པར་ཐལ། མཐུན་པ་སྤུན་བཞི་ཡོད་པའི་ཕྱིར་ཟེར་ན། སྦྱོར་ལུགས་སྐྱོན་ཅན་ཏེ། འདིར་མཐུན་མི་མཐུན་ནི་ཆོས་དེ་གཉིས་གཞི་མཐུན་ཡོད་མེད་ལ་བྱས་པ་ལས། བློ་མཐུན་མི་མཐུན་ལ་མི་བྱེད་པའི་ཕྱིར།

			༣ ཁ་ཅིག་ན་རེ། ཕན་ཚུན་སྤང་འགལ་ཆོས་ཅན། འགལ་བ་ཡིན་པར་ཐལ། འགལ་བའི་དབྱེ་བ་ཡིན་པའི་ཕྱིར་ཟེར་ན། མ་ཁྱབ་སྟེ། ཁྱོད་དེ་ཡི་དབྱེ་བ་ཡིན་ན་ཁྱོད་དེ་ཡིན་མི་དགོས་པའི་ཕྱིར། དཔེར་ན། ལྷན་ཅིག་མི་གནས་འགལ་དེ་འགལ་བའི་དབྱེ་བ་ཡིན་ཡང་འགལ་བ་མ་ཡིན་པ་བཞིན་ནོ། །

			༤ ཁ་ཅིག་ན་རེ། ཚ་རེག་སྟོབས་ཆེན་ཆོས་ཅན། ཁྱོད་གྲང་རེག་དང་འགལ་བ་མ་ཡིན་པར་ཐལ། ཁྱོད་གྲང་རེག་ནུས་མེད་སྐྱེད་བྱེད་ཡིན་པའི་ཕྱིར་ཟེར་ན། མ་གྲུབ། མ་ཁྱབ་ན། ཁྱབ་པ་ཡོད་པར་ཐལ། ཁྱོད་ནུས་མེད་དུ་སྐྱེད་བྱེད་མེད་པའི་ཕྱིར་ཏེ། ཁྱོད་ནུས་མེད་དངོས་མེད་ཡིན་པའི་ཕྱིར།

			༥ རི་བོང་རྭ་ཆོས་ཅན། བུམ་པ་དང་འགལ་བ་ཡིན་པར་ཐལ། བུམ་པ་དང་སོ་སོ་བའི་ཆོས་ཡིན་པའི་ཕྱིར། མ་གྲུབ་ན། རི་བོང་རྭ་ཆོས་ཅན། བུམ་པ་དང་སོ་སོ་བའི་ཆོས་ཡིན་པར་ཐལ། བུམ་པ་དང་མི་མཐུན་པར་གནས་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། བུམ་པ་དང་མི་མཐུན་པར་གནས་པ་ཡིན་པར་ཐལ། བུམ་པ་དང་གཞི་མི་མཐུན་པར་གནས་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། བུམ་པ་དང་གཞི་མཐུན་པར་གནས་པ་ཡིན་པར་ཐལ། ཁྱོད་ཡིན་ན་བུམ་པ་མ་ཡིན་པས་ཁྱབ་པའི་ཕྱིར་ཟེར་ན། མ་ཁྱབ།

			༦ ཁ་ཅིག་ན་རེ། གཅིག་དང་ཐ་དད་ཆོས་ཅན། འགལ་བ་ཡིན་པར་ཐལ། གཅིག་དང་ཐ་དད་གཉིས་འགལ་བ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། གཅིག་དང་ཐ་དད་གཉིས་ཆོས་ཅན། འགལ་བ་ཡིན་པར་ཐལ། ཐ་དད་གང་ཞིག་ཡིན་པ་མི་སྲིད་པའི་ཆོས་ཡིན་པའི་ཕྱིར་རོ། །





འབྲེལ་བའི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། ཤེས་བྱ་དང་འབྲེལ་བ་ཡིན་ན་ཤེས་བྱ་དང་འབྲེལ་བ་དང་འབྲེལ་བ་ཡིན་པས་ཁྱབ་ཟེར་ན། ཤེས་བྱ་དང་འབྲེལ་བ་ཆོས་ཅན། ཤེས་བྱ་དང་འབྲེལ་བ་དང་འབྲེལ་བ་ཡིན་པར་ཐལ། ཤེས་བྱ་དང་འབྲེལ་བ་ཡིན་པའི་ཕྱིར། ཁྱབ་པ་ཁས། མ་གྲུབ་ན། ཤེས་བྱ་དང་འབྲེལ་བ་ཆོས་ཅན། ཤེས་བྱ་དང་འབྲེལ་བ་ཡིན་པར་ཐལ། ཁྱོད་ཤེས་བྱ་དང་ཐ་དད་གང་ཞིག །ཤེས་བྱ་བཀག་ན་ཁྱོད་ཁེགས་དགོས་པ་ལ་ལྟོས་པའི་ཕྱིར། ཁྱབ་སྟེ། ཤེས་བྱ་བཀག་ན་ཁྱོད་ཁེགས་དགོས་པ་ལ་ལྟོས་ཏེ། ཁྱོད་ཤེས་བྱ་དང་འབྲེལ་བའི་དོན་ཡིན་པའི་ཕྱིར། རྩ་བར་འདོད་ན། ཤེས་བྱ་དང་འབྲེལ་བ་ཆོས་ཅན། ཤེས་བྱ་དང་འབྲེལ་བ་དང་འབྲེལ་བ་མ་ཡིན་པར་ཐལ། ཁྱོད་ཤེས་བྱ་དང་འབྲེལ་བ་དང་གཅིག་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཤེས་བྱ་དང་འབྲེལ་བ་དང་གཅིག་ཡིན་པར་ཐལ། ཁྱོད་ཤེས་བྱ་དང་འབྲེལ་བའི་ལྡོག་པ་ཡིན་པའི་ཕྱིར།

			༢ ཁ་ཅིག་ན་རེ། བུམ་པ་དང་འབྲེལ་བ་ཡིན་ན། བུམ་པ་དང་བདག་གཅིག་འབྲེལ་ཡིན་པས་ཁྱབ་ཟེར་ན། བུམ་པའི་འབྲས་བུ་ཆོས་ཅན། བུམ་པ་དང་བདག་གཅིག་འབྲེལ་ཡིན་པར་ཐལ། བུམ་པ་དང་འབྲེལ་བ་ཡིན་པའི་ཕྱིར། ཁྱབ་པ་ཁས། མ་གྲུབ་ན། བུམ་པའི་འབྲས་བུ་ཆོས་ཅན། བུམ་པ་དང་འབྲེལ་བ་ཡིན་པར་ཐལ། བུམ་པ་དང་དེ་བྱུང་འབྲེལ་ཡིན་པའི་ཕྱིར། མ་གྲུབ་ན། བུམ་པའི་འབྲས་བུ་ཆོས་ཅན། བུམ་པ་དང་དེ་བྱུང་འབྲེལ་ཡིན་པར་ཐལ། བུམ་པ་དང་ངོ་བོ་ཐ་དད་གང་ཞིག །བུམ་པ་བཀག་ན་ཁྱོད་ཁེགས་དགོས་པ་ལ་ལྟོས་པ་དེ་ཡིན་པའི་ཕྱིར། མ་གྲུབ་ན། བུམ་པའི་འབྲས་བུ་ཆོས་ཅན། བུམ་པ་བཀག་ན་ཁྱོད་ཁེགས་དགོས་པ་ལ་ལྟོས་པར་ཐལ། ཁྱོད་བུམ་པའི་འབྲས་བུ་དང་གཅིག་ཡིན་པའི་ཕྱིར། རྩ་བར་འདོད་ན། བུམ་པའི་འབྲས་བུ་ཆོས་ཅན། བུམ་པ་དང་བདག་གཅིག་འབྲེལ་མ་ཡིན་པར་ཐལ། བུམ་པ་དང་ངོ་བོ་གཅིག་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། བུམ་པ་དང་ངོ་བོ་གཅིག་མ་ཡིན་པར་ཐལ། བུམ་པའི་ཕྱི་ལོགས་སུ་བྱུང་བ་ཡིན་པའི་ཕྱིར།

			༣ ལྡན་མིན་འདུ་བྱེད་དང་བདག་གཅིག་ཏུ་འབྲེལ་ན། དངོས་པོ་དང་བདག་གཅིག་ཏུ་འབྲེལ་བས་ཁྱབ་ཟེར་ན། དངོས་པོའི་འབྲས་བུར་གྱུར་པའི་འདུས་བྱས་ཆོས་ཅན། དངོས་པོ་དང་བདག་གཅིག་ཏུ་འབྲེལ་བར་ཐལ། ལྡན་མིན་འདུ་བྱེད་དང་བདག་གཅིག་ཏུ་འབྲེལ་བའི་ཕྱིར། མ་གྲུབ་ན། དེ་ཆོས་ཅན། ལྡན་མིན་འདུ་བྱེད་དང་བདག་གཅིག་ཏུ་འབྲེལ་བར་ཐལ། ལྡན་མིན་འདུ་བྱེད་དང་རྫས་གཅིག་ཡིན་པ་གང་ཞིག །ལྡན་མིན་འདུ་བྱེད་དང་ཐ་དད་དུ་གྱུར་པའི་ལྡན་མིན་འདུ་བྱེད་ཡིན་པའི་ཕྱིར། རྩ་བར་འདོད་ན། དངོས་པོའི་འབྲས་བུར་གྱུར་པའི་འདུས་བྱས་ཆོས་ཅན། དངོས་པོ་དང་བདག་གཅིག་འབྲེལ་མ་ཡིན་པར་ཐལ། དངོས་པོ་དང་རྫས་ཐ་དད་ཡིན་པའི་ཕྱིར། མ་གྲུབ་ན། དེ་ཆོས་ཅན། དངོས་པོ་དང་རྫས་ཐ་དད་ཡིན་པར་ཐལ། དངོས་པོའི་འབྲས་བུ་ཡིན་པའི་ཕྱིར་ཏེ། ཆོས་ཅན་དེའི་ཕྱིར།

			༤ ཁ་ཅིག་ན་རེ། རྟག་པ་དང་མ་འབྲེལ་བ་དང་མ་འབྲེལ་བ་ཡིན་ན། རྟག་པ་དང་མ་འབྲེལ་བ་ཡིན་པས་ཁྱབ་ཟེར་ན། རྟག་པ་དང་མ་འབྲེལ་བ་ཆོས་ཅན། རྟག་པ་དང་མ་འབྲེལ་བ་ཡིན་པར་ཐལ། རྟག་པ་དང་མ་འབྲེལ་བ་དང་མ་འབྲེལ་བ་ཡིན་པའི་ཕྱིར། ཁྱབ་པ་ཁས། མ་གྲུབ་ན། རྟག་པ་དང་མ་འབྲེལ་བ་ཆོས་ཅན། རྟག་པ་དང་མ་འབྲེལ་བ་དང་མ་འབྲེལ་བ་ཡིན་པར་ཐལ། རྟག་པ་དང་མ་འབྲེལ་བ་དང་འབྲེལ་བ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། རྟག་པ་དང་མ་འབྲེལ་བ་དང་འབྲེལ་བ་མ་ཡིན་པར་ཐལ། རྟག་པ་དང་མ་འབྲེལ་བ་དང་ཐ་དད་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། རྟག་པ་དང་མ་འབྲེལ་བ་དང་ཐ་དད་མ་ཡིན་པར་ཐལ། རྟག་པ་དང་མ་འབྲེལ་བ་དང་གཅིག་ཡིན་པའི་ཕྱིར། རྩ་བར་འདོད་ན། རྟག་པ་དང་མ་འབྲེལ་བ་ཆོས་ཅན། རྟག་པ་དང་མ་འབྲེལ་བ་མ་ཡིན་པར་ཐལ། རྟག་པ་དང་འབྲེལ་བ་ཡིན་པའི་ཕྱིར། མ་གྲུབ་ན། རྟག་པ་དང་མ་འབྲེལ་བ་ཆོས་ཅན། རྟག་པ་དང་འབྲེལ་བ་ཡིན་པར་ཐལ། རྟག་པ་དང་བདག་གཅིག་འབྲེལ་ཡིན་པའི་ཕྱིར། མ་གྲུབ་ན། དེ་ཆོས་ཅན། རྟག་པ་དང་བདག་གཅིག་འབྲེལ་ཡིན་པར་ཐལ། ཁྱོད་རྟག་པ་དང་ཐ་དད་གང་ཞིག །རྟག་པ་བཀག་ན་ཁྱོད་ཁེགས་དགོས་པ་ལ་ལྟོས་པ་དེ་ཡིན་པའི་ཕྱིར།

			༥ ཁ་ཅིག་ན་རེ། ཁྱོད་ཆོས་དེ་དང་འབྲེལ་བ་ཡིན་ན། ཁྱོད་ཆོས་དེ་དང་འགལ་བ་མ་ཡིན་པས་ཁྱབ་ཟེར་ན། ཀ་བུམ་གཉིས་ཆོས་ཅན། ཁྱོད་དངོས་པོ་དང་འབྲེལ་བ་མ་ཡིན་པར་ཐལ། ཁྱོད་དངོས་པོ་དང་འགལ་བ་ཡིན་པའི་ཕྱིར། ཁྱབ་པ་ཁས། མ་གྲུབ་ན། ཀ་བུམ་གཉིས་ཆོས་ཅན། ཁྱོད་དངོས་པོ་དང་འགལ་བ་ཡིན་པར་ཐལ། ཁྱོད་གཉིས་ཡིན་པ་མི་སྲིད་པའི་དངོས་པོ་ཡིན་པའི་ཕྱིར། རྩ་བར་འདོད་ན། ཀ་བུམ་གཉིས་ཆོས་ཅན། ཁྱོད་དངོས་པོ་དང་འབྲེལ་བ་ཡིན་པར་ཐལ། ཁྱོད་དངོས་པོ་དང་བདག་གཅིག་འབྲེལ་ཡིན་པའི་ཕྱིར། མ་གྲུབ་ན། ཀ་བུམ་གཉིས་ཆོས་ཅན། ཁྱོད་དངོས་པོ་དང་བདག་གཅིག་འབྲེལ་ཡིན་པར་ཐལ། ཁྱོད་དངོས་པོ་དང་བདག་ཉིད་གཅིག་པའི་སྒོ་ནས་ཐ་དད། དངོས་པོ་བཀག་ན་ཁྱོད་ཁེགས་དགོས་པ་ལ་ལྟོས་པ་དེ་ཡིན་པའི་ཕྱིར།

			༦ ཁ་ཅིག་ན་རེ། ཁྱོད་གཞི་དེ་དང་རྫས་ཐ་དད་ཡིན་ན། ཁྱོད་གཞི་དེ་དང་འབྲེལ་བ་གྲུབ་པས་ཁྱབ་ཟེར་ན། དངོས་པོ་དང་རྫས་ཐ་དད་དུ་གྱུར་པའི་དངོས་པོ་ཆོས་ཅན། ཁྱོད་དངོས་པོ་དང་འབྲེལ་བ་གྲུབ་པར་ཐལ། ཁྱོད་དངོས་པོ་དང་རྫས་ཐ་དད་ཡིན་པའི་ཕྱིར། མ་གྲུབ་ན། དངོས་པོ་དང་རྫས་ཐ་དད་དུ་གྱུར་པའི་དངོས་པོ་ཆོས་ཅན། ཁྱོད་དངོས་པོ་དང་རྫས་ཐ་དད་ཡིན་པར་ཐལ། ཆོས་ཅན་དེའི་ཕྱིར། རྩ་བར་འདོད་ན། དངོས་པོ་དང་རྫས་ཐ་དད་དུ་གྱུར་པའི་དངོས་པོ་ཆོས་ཅན། ཁྱོད་དངོས་པོ་དང་འབྲེལ་བ་མ་གྲུབ་པར་ཐལ། ཁྱོད་དངོས་པོ་དང་བདག་གཅིག་འབྲེལ་མ་གྲུབ་པ་གང་ཞིག །ཁྱོད་དངོས་པོ་དང་དེ་བྱུང་འབྲེལ་ཡང་མ་གྲུབ་པའི་ཕྱིར། དང་པོ་མ་གྲུབ་ན། དངོས་པོ་དང་རྫས་ཐ་དད་དུ་གྱུར་པའི་དངོས་པོ་ཆོས་ཅན། ཁྱོད་དངོས་པོ་དང་བདག་གཅིག་འབྲེལ་མ་གྲུབ་པར་ཐལ། ཁྱོད་དངོས་པོ་དང་བདག་ཉིད་གཅིག་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དངོས་པོ་དང་བདག་ཉིད་གཅིག་མ་ཡིན་པར་ཐལ། ཁྱོད་དངོས་པོ་དང་རྫས་གཅིག་མ་ཡིན་པའི་ཕྱིར། གཉིས་པ་མ་གྲུབ་ན། དེ་ཆོས་ཅན། ཁྱོད་དངོས་པོ་དང་དེ་བྱུང་འབྲེལ་མ་གྲུབ་པར་ཐལ། ཁྱོད་དངོས་པོ་དང་རྒྱུ་འབྲས་ཀྱི་འབྲེལ་བ་མ་གྲུབ་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དངོས་པོ་དང་རྒྱུ་འབྲས་ཀྱི་འབྲེལ་བ་མ་གྲུབ་པར་ཐལ། ཁྱོད་དངོས་པོའི་རྒྱུ་དང་འབྲས་བུ་གང་ཡང་མ་ཡིན་པའི་ཕྱིར།

			༧ ཁ་ཅིག་ན་རེ། ལྷན་ཅིག་ཏུ་འབྱུང་བའི་འབྱུང་བ་བཞི་ནང་ཕན་ཚུན་འབྲེལ་བ་གྲུབ་ཟེར་ན། ལྷན་ཅིག་ཏུ་འབྱུང་བའི་འབྱུང་བ་བཞི་ཆོས་ཅན། ནང་ཕན་ཚུན་འབྲེལ་བ་མ་གྲུབ་པར་ཐལ། ནང་ཕན་ཚུན་བདག་གཅིག་དང་དེ་བྱུང་གི་འབྲེལ་པ་གང་ཡང་མ་གྲུབ་པའི་ཕྱིར། དང་པོ་མ་གྲུབ་ན། ལྷན་ཅིག་ཏུ་འབྱུང་བའི་འབྱུང་བ་བཞི་ཆོས་ཅན། ཁྱོད་བཞི་པོ་ནང་ཕན་ཚུན་བདག་གཅིག་འབྲེལ་མ་གྲུབ་པར་ཐལ། ཁྱོད་བཞི་པོ་ནང་ཕན་ཚུན་རྫས་ཐ་དད་ཡིན་པའི་ཕྱིར། གཉིས་པ་མ་གྲུབ་ན། དེ་ཆོས་ཅན། ཁྱོད་བཞི་པོ་ནང་ཕན་ཚུན་དེ་བྱུང་འབྲེལ་མ་གྲུབ་པར་ཐལ། ཁྱོད་བཞི་པོ་དུས་མཉམ་དུ་གྲུབ་པའི་ཕྱིར།

			༨ ཁ་ཅིག་ན་རེ། མེ་ཆུ་གཉིས་དང་འགལ་བ་དང་མི་འགལ་བ་ཡང་ཡིན། མེ་ཆུ་གཉིས་དང་མི་འགལ་བ་དང་འགལ་བ་ཡང་ཡིན། མེ་ཆུ་གཉིས་དང་འབྲེལ་བ་དང་མ་འབྲེལ་བ་ཡང་ཡིན། མེ་ཆུ་གཉིས་དང་མ་འབྲེལ་བ་དང་འབྲེལ་བ་ཡང་ཡིན་པའི་གཞི་མཐུན་པ་མེད་ཟེར་ན། དེ་ཡོད་པར་ཐལ། རྟག་པ་དང་གཅིག་དེ་དེ་ཡིན་པའི་ཕྱིར། མ་གྲུབ་ན། རྟག་པ་དང་གཅིག་ཆོས་ཅན། ཁྱོད་མེ་ཆུ་གཉིས་དང་འགལ་བ་དང་མི་འགལ་བ་ཡང་ཡིན། མེ་ཆུ་གཉིས་དང་མི་འགལ་བ་དང་འགལ་བ་ཡང་ཡིན། མེ་ཆུ་གཉིས་དང་འབྲེལ་བ་དང་མ་འབྲེལ་བ་ཡང་ཡིན། མེ་ཆུ་གཉིས་དང་མ་འབྲེལ་བ་དང་འབྲེལ་བ་ཡང་ཡིན་པའི་གཞི་མཐུན་པ་ཡིན་པར་ཐལ། ཁྱོད་མེ་ཆུ་གཉིས་དང་འགལ་བ་དང་མི་འགལ་བ་ཡིན་པ་གང་ཞིག །མེ་ཆུ་གཉིས་དང་མི་འགལ་བ་དང་འགལ་བ་ཡང་ཡིན། མེ་ཆུ་གཉིས་དང་འབྲེལ་བ་དང་མ་འབྲེལ་བ་ཡང་ཡིན། མེ་ཆུ་གཉིས་དང་མ་འབྲེལ་བ་དང་འབྲེལ་བ་ཡང་ཡིན་པའི་གཞི་མཐུན་པ་ཡིན་པའི་ཕྱིར། དང་པོ་མ་གྲུབ་ན། རྟག་པ་དང་གཅིག་ཆོས་ཅན། ཁྱོད་མེ་ཆུ་གཉིས་དང་འགལ་བ་དང་མི་འགལ་བ་ཡིན་པར་ཐལ། ཁྱོད་ཀྱང་ཡིན། མེ་ཆུ་གཉིས་དང་འགལ་བ་ཡང་ཡིན་པའི་གཞི་མཐུན་པ་ཡོད་པའི་ཕྱིར། དེར་ཐལ། རྟག་པ་དེ་དེ་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། ཁྱོད་ཁྱོད་དང་གཅིག་ཀྱང་ཡིན། མེ་ཆུ་གཉིས་དང་འགལ་བ་ཡང་ཡིན་པའི་གཞི་མཐུན་པ་ཡིན་པར་ཐལ། ཁྱོད་མེ་ཆུ་གཉིས་དང་འགལ་བ་ཡིན་པའི་ཕྱིར། གཉིས་པ་མ་གྲུབ་ན། རྟག་པ་དང་གཅིག་ཆོས་ཅན། མེ་ཆུ་གཉིས་དང་མི་འགལ་བ་དང་འགལ་བ་ཡིན་པར་ཐལ། ཁྱོད་མེ་ཆུ་གཉིས་དང་མི་འགལ་བ་དང་ཐ་དད། ཁྱོད་ཀྱང་ཡིན། མེ་ཆུ་གཉིས་དང་མི་འགལ་བ་ཡང་ཡིན་པའི་གཞི་མཐུན་པ་མེད་པའི་ཕྱིར། མ་གྲུབ་ན། རྟག་པ་དང་གཅིག་ཆོས་ཅན། ཁྱོད་ཀྱང་ཡིན། མེ་ཆུ་གཉིས་དང་མི་འགལ་བ་ཡང་ཡིན་པའི་གཞི་མཐུན་པ་མེད་པར་ཐལ། ཁྱོད་རྟག་པའི་ལྡོག་པ་དང་ཡིན་ཁྱབ་མཉམ་ཡིན་པའི་ཕྱིར། རྟགས་གཉིས་པ་སླ། དང་པོ་མ་གྲུབ་ན། རྟག་པ་ཆོས་ཅན། ཁྱོད་རྟག་པ་དང་གཅིག་ཀྱང་ཡིན། མེ་ཆུ་གཉིས་དང་མི་འགལ་བ་ཡང་ཡིན་པའི་གཞི་མཐུན་པ་མ་ཡིན་པར་ཐལ། ཁྱོད་མེ་ཆུ་གཉིས་དང་མི་འགལ་བ་མ་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། ཁྱོད་མེ་ཆུ་གཉིས་དང་མི་འགལ་བ་མ་ཡིན་པར་ཐལ། ཁྱོད་མེ་ཆུ་གཉིས་དང་འགལ་བ་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། ཁྱོད་མེ་ཆུ་གཉིས་དང་འགལ་བ་ཡིན་པར་ཐལ། ཁྱོད་མེ་ཆུ་གཉིས་དང་གཞི་མི་མཐུན་པར་གནས་པ་ཡིན་པའི་ཕྱིར། གོང་གི་རྟགས་གསུམ་པ་མ་གྲུབ་ན། རྟག་པ་ཆོས་ཅན། མེ་ཆུ་གཉིས་དང་འབྲེལ་བ་དང་མ་འབྲེལ་བ་ཡིན་པར་ཐལ། མེ་ཆུ་གཉིས་དང་འབྲེལ་བ་དང་འབྲེལ་བ་མ་ཡིན་པའི་ཕྱིར། མ་གྲུབ་ན། རྟག་པ་དང་གཅིག་ཆོས་ཅན། མེ་ཆུ་གཉིས་དང་འབྲེལ་བ་དང་འབྲེལ་བ་མ་ཡིན་པར་ཐལ། མེ་ཆུ་གཉིས་དང་འབྲེལ་བ་བཀག་ན་ཁྱོད་ཁེགས་པ་ལ་ལྟོས་མི་དགོས་པའི་ཕྱིར། མ་གྲུབ་ན། མེ་ཡི་དགག་གཞིར་ཆོས་ཅན། རྟག་པ་དང་གཅིག་མེད་པར་ཐལ། མེ་ཆུ་གཉིས་དང་འབྲེལ་བ་ཁེགས་པའི་ཕྱིར། མ་གྲུབ་ན། མེ་ཡི་དགག་གཞིར་ཆོས་ཅན། མེ་ཆུ་གཉིས་དང་འབྲེལ་བ་ཁེགས་པར་ཐལ། མེ་ཆུ་གཉིས་དང་འབྲེལ་བ་མེད་པའི་ཕྱིར། ཁྱབ་པ་ཁས། འདོད་ན། མེ་ཡི་དགག་གཞིར་ཆོས་ཅན། རྟག་པ་དང་གཅིག་ཡོད་པར་ཐལ། རྟག་པ་ཡོད་པའི་ཕྱིར། དེར་ཐལ། གང་ཟག་གི་བདག་མེད་ཡིན་པའི་ཕྱིར། རྟགས་བཞི་པ་མ་གྲུབ་ན། རྟག་པ་དང་གཅིག་ཆོས་ཅན། མེ་ཆུ་གཉིས་དང་མ་འབྲེལ་བ་དང་འབྲེལ་བ་ཡིན་པར་ཐལ། ཁྱོད་མེ་ཆུ་གཉིས་དང་མ་འབྲེལ་བ་དང་བདག་གཅིག་འབྲེལ་ཡིན་པའི་ཕྱིར། མ་གྲུབ་ན། རྟག་པ་དང་གཅིག་ཆོས་ཅན། མེ་ཆུ་གཉིས་དང་མ་འབྲེལ་བ་དང་བདག་གཅིག་འབྲེལ་ཡིན་པར་ཐལ། མེ་ཆུ་གཉིས་དང་མ་འབྲེལ་བ་དང་བདག་ཉིད་གཅིག་པའི་སྒོ་ནས་ཐ་དད། མེ་ཆུ་གཉིས་དང་མ་འབྲེལ་བ་བཀག་ན་ཁྱོད་ཁེགས་པ་ལ་ལྟོས་དགོས་པའི་ཕྱིར། རྟགས་རེ་རེ་ནས་སླའོ། །





རང་ལུགས་བཞག་པ་ལ།


			འབྲེལ་བ་འཕྲོས་པའི་གཞུང་ཡོད་དེ། རྣམ་འགྲེལ་རང་དོན་ལེའུ་ལས།

			མེད་ན་མི་འབྱུང་ངེས་ཕྱིར་རོ། །

			ཞེས་པའི་གཞུང་དེ་དེ་ཡིན་པའི་ཕྱིར། གསུམ་པ་འབྲེལ་བ་ལ་གསུམ། འབྲེལ་བ་གཉིས་ཀྱི་མཚན་གཞི་ངོས་བཟུང་བ། འབྲེལ་མ་འབྲེལ་གཉིས་ཀྱི་སྤྱི་ཁྱབ་བསྟན་པ། འབྲེལ་བ་གཉིས་ཆོས་གང་ལ་སྦྱར་བ་བཤད་པ་ལས། དང་པོ་ནི། རྩ་བ་ལས།

			འབྲེལ་དང་མ་འབྲེལ་འདི་ལྟ་སྟེ། །

			བྱས་དང་མི་རྟག་ལྟ་བུ་ནི། །

			བདག་ཉིད་གཅིག་པའི་འབྲེལ་པ་དང་། །

			མེ་དང་དེ་འབྲེལ་དུ་བ་བཞིན། །



			དེ་ལས་བྱུང་བའི་འབྲེལ་བ་ཞེས། །

			ཚད་མའི་གཞུང་ལུགས་རྣམས་ལས་གསུངས། །

			མེད་ན་མི་འབྱུང་ཞེས་པ་ཡི། །

			དོན་ཡང་དེ་བྱུང་འབྲེལ་ལ་གནས། །

			ཞེས་བྱུང་། བྱས་པ་དང་མི་རྟག་པ་གཉིས་བདག་གཅིག་འབྲེལ་ཡིན་ཏེ། བདག་ཉིད་གཅིག་གི་སྒོ་ནས་ཐ་དད། མི་རྟག་པ་ལྡོག་ན་བྱས་པ་ལྡོག་པ་ལ་ལྟོས་དགོས་པའི་ཕྱིར། མེ་དུ་གཉིས་དེ་བྱུང་འབྲེལ་ཡིན་ཏེ། དུ་བ་མེ་ལ་བརྟེན་ནས་བྱུང་བ་གང་ཞིག །མེ་མེད་ན་ཁྱོད་མི་འབྱུང་བ་དེ་ཡིན་པའི་ཕྱིར། ཞེས་པའོ། །དེ་ལ་འབྲེལ་བའི་མཚན་ཉིད་དང་དབྱེ་བ་གཉིས་ལས། དང་པོ་ཆོས་དེ་དང་འབྲེལ་བའི་མཚན་ཉིད་ཡོད་དེ། ཆོས་དེ་ལས་ཐ་དད་དེ་བཀག་ན་ཆོས་དངོས་ཁེགས་དགོས་པ་ལ་ལྟོས་པ་དེ་དེ་ཡིན་པའི་ཕྱིར་ཏེ། དེ་ཡང་ཤེས་བྱ་ཀུན་ཁྱབ་ལས། “འབྲེལ་བའི་མཚན་ཉིད་ཆོས་དེ་ལས་ཐ་དད་དེ་བཀག་ན་ཆོས་དངོས་ཁེགས་པ་” ཞེས་གསུངས་སོ། །དེ་ལ་དབྱེ་ན། བདག་གཅིག་འབྲེལ་དང་། དེ་བྱུང་འབྲེལ་གཉིས་སུ་ཡོད་པ་ལས། དང་པོ་ཆོས་དེ་དང་བདག་གཅིག་འབྲེལ་གྱི་མཚན་ཉིད་ཡོད་དེ། ངོ་བོ་གཅིག་པའི་སྒོ་ནས་ཆོས་དེ་ལས་ཐ་དད་དེ་བཀག་ན་ཆོས་དངོས་ཁེགས་དགོས་པ་ལ་ལྟོས་པ་དེ་དེ་ཡིན་པའི་ཕྱིར། མཚན་གཞི་ཡོད་དེ། བྱས་མི་རྟག་ལྟ་བུ་དེ་དེ་ཡིན་པའི་ཕྱིར། གཉིས་པ་ཆོས་དེ་དང་དེ་བྱུང་འབྲེལ་གྱི་མཚན་ཉིད་ཡོད་དེ། ངོ་བོ་ཐ་དད་པའི་སྒོ་ནས་ཆོས་དེ་ལས་ཐ་དད་དེ་བཀག་ན་ཆོས་དངོས་ཁེགས་དགོས་པ་ལ་ལྟོས་པ་དེ་དེ་ཡིན་པའི་ཕྱིར། མཚན་གཞི་ཡོད་དེ། མེ་དང་དུ་བ་ལྟ་བུའོ། །

			གཉིས་པ་འབྲེལ་བ་སོགས་ཀྱི་སྤྱི་ཁྱབ་ནི། རྩ་བ་ལས།

			འོན་ཀྱང་བསྡུས་གྲྭ་ཡོངས་གྲགས་ལ། །

			ཁྱོད་ཆོས་དེ་དང་འབྲེལ་བར་ཐལ། །

			དེ་དང་ཐ་དད་ཡིན་གང་ཞིག །

			ཆོས་དེ་མེད་ན་ཁྱོད་ཀྱང་ནི། །



			མེད་པས་ཁྱབ་པའི་ཕྱིར་ཞེ་ན། །

			འབྲེལ་བའི་ཁྱབ་པར་འཆད་པ་ཡིན། །

			ཁྱོད་དང་འབྲེལ་བ་གང་ཡིན་ཏེ། །

			མ་འབྲེལ་བ་དང་དངོས་འགལ་དང་། །



			སྒྲུབ་པ་ཡང་གི་གཞི་མཐུན་ནི། །

			ཡིན་ཏེ་ཤེས་བྱ་ཡིན་ཕྱིར་རོ། །

			ཁོ་དང་མ་འབྲེལ་བ་དེ་ནི། །

			འབྲེལ་བ་དང་ནི་དངོས་འགལ་དང་། །



			དགག་པ་ཡང་གི་གཞི་མཐུན་ནི། །

			ཡིན་ཏེ་བདག་མེད་ཡིན་ཕྱིར་རོ། །

			ཞེས་བྱུང་། ཁྱོད་ཆོས་དེ་དང་ཐ་དད་ཡིན་པ་གང་ཞིག །ཆོས་དེ་མེད་ན་ཁྱོད་མེད་པས་ཁྱབ་ན། ཁྱོད་ཆོས་དེ་དང་འབྲེལ་བ་ཡིན་པས་ཁྱབ། ཅེས་པ་ནི་བསྡུས་པ་ཡོངས་གྲགས་ལ་འབྲེལ་བའི་ཁྱབ་པ་འཆད་བྱེད་ཡིན་ནོ། །ཤེས་བྱ་ཡིན་ན། ཁྱོད་དང་འབྲེལ་བ་དེ། ཁྱོད་དང་མ་འབྲེལ་བ་དང་དངོས་འགལ་དང་སྒྲུབ་པ་གཙོ་ཆེ་བའི་ཆོས་གཉིས་ཀའི་གཞི་མཐུན་ཡིན་པས་ཁྱབ། བདག་མེད་ཡིན་ན། ཁོ་དང་མ་འབྲེལ་བ་དེ། ཁོ་དང་འབྲེལ་བ་དང་དངོས་འགལ་དང་མེད་དགག་གམ་དངོས་མིང་གི་མཐར་དགག་ཚིག་སྦྱར་བའི་ཆོས་གཉིས་ཀའི་གཞི་མཐུན་ཡིན་པས་ཁྱབ་ཅེས་པའོ། །

			གསུམ་པ་འབྲེལ་བ་གཉིས་ཆོས་གང་ལ་སྦྱར་བ་ནི། རྩ་བ་ལས།

			མི་འཇིག་ཆོས་དང་རྟག་པ་ལ། །

			བདག་གཅིག་པ་ཡི་གོ་བ་ཡོད། །

			རྟག་པ་དངོས་པོ་ལྟ་བུ་ལ། །

			དེ་ཡི་གོ་བ་མེད་མོད་ཀྱང་། །



			དེང་སང་ཡོངས་གྲགས་བདག་གཅིག་གི །

			འབྲེལ་བ་ཤེས་པའི་སྤྱི་ནོར་ཟེར། །

			དེ་ལ་མེད་ན་མི་འབྱུང་གི །

			འཁྱོག་བཤད་ཙམ་ནི་ཡོད་པར་མངོན། །



			དེ་བྱུང་འབྲེལ་བ་དངོས་པོ་ལ། །

			ཡོད་ཀྱི་གཞན་ལ་མེད་དོ་ལོ། །

			ཞེས་བྱུང་། མི་འཇིག་པའི་ཆོས་དང་རྟག་པ་ལ་བདག་གཅིག་འབྲེལ་ཡོད་ལ། དེ་བྱུང་གི་འབྲེལ་བ་ནི་དངོས་པོ་སྟེ་འདུས་བྱས་ལ་ཡོད་ཀྱི་གཞན་འདུས་མ་བྱས་ལ་མེད་དོ། །དེས་ན་རྟག་དངོས་གཉིས་ལྟ་བུ་ལ་མེད་ན་མི་འབྱུང་གི་འབྲེལ་བ་མ་གྲུབ་ཀྱང་། དེང་སང་ཡོངས་སུ་གྲགས་པའི་འབྲེལ་པའི་མཚན་ཉིད་ནི། ཁྱོད་ཆོས་དེ་ལས་ཐ་དད། ཆོས་དེ་བཀག་ན་ཁྱོད་ཀྱང་ཁེགས་པ་ཞེས་འཇོག་པ་འབྲེལ་བ་ཤེས་པའི་སྤྱི་ནོར་རམ་སྤྱི་འགྲོ་ཡིན་ཟེར་མོད། དེ་གཉིས་གཅིག་མེད་ན་གཅིག་ཤོས་མེད་པའི་འཁྱོག་བཤད་ཀྱི་གོ་བ་ཙམ་ཡོད་པར་མངོན་ཀྱང་། འབྲེལ་བ་མཚན་ཉིད་པ་ནི་མེད་དོ་ཞེས་པའོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། རྟག་པ་དང་མི་རྟག་པ་གཉིས་ཆོས་ཅན། འབྲེལ་བ་ཡིན་པར་ཐལ། ཆོས་དེ་ལས་ཐ་དད་དེ་བཀག་ན་ཆོས་དངོས་ཁེགས་པ་ཡིན་པའི་ཕྱིར། མ་གྲུབ་ན། རྟག་པ་དང་མི་རྟག་པ་གཉིས་ཆོས་ཅན། ཆོས་དེ་ལས་ཐ་དད་དེ་བཀག་ན་ཆོས་དངོས་ཁེགས་པ་ཡིན་པར་ཐལ། ཁྱོད་གཉིས་ཐ་དད་གང་ཞིག །མི་རྟག་པ་མེད་ན་རྟག་པ་མེད་པས་ཁྱབ་པའི་ཕྱིར་ཟེར་ན། མ་ཁྱབ། མ་གྲུབ་ན། རྟག་པ་ཆོས་ཅན། མི་རྟག་པ་མེད་ན་ཁྱོད་མེད་དགོས་པར་ཐལ། མི་རྟག་པ་མེད་ན་གང་དྲན་དྲན་ཡིན་པས་ཁྱབ་པའི་ཕྱིར། མ་གྲུབ་ན། མི་རྟག་པ་ཆོས་ཅན། ཁྱོད་མེད་ན་གང་དྲན་དྲན་ཡིན་པས་ཁྱབ་པར་ཐལ། ཁྱོད་དངོས་པོ་དང་དོན་གཅིག་ཡིན་པའི་ཕྱིར།

			༢ ཁ་ཅིག་ན་རེ། མེ་དུ་གཉིས་ཆོས་ཅན། འགལ་བའི་བྱེ་བྲག་མ་ཡིན་པར་ཐལ། འགལ་བ་དང་བདག་གཅིག་ཏུ་མ་འབྲེལ་བའི་ཕྱིར། མ་གྲུབ་ན། མེ་དུ་གཉིས་ཆོས་ཅན། འགལ་བ་དང་བདག་གཅིག་ཏུ་མ་འབྲེལ་བར་ཐལ། འགལ་བ་དང་འབྲེལ་བ་མ་ཡིན་པའི་ཕྱིར། མ་གྲུབ་ན། མེ་དུ་གཉིས་ཆོས་ཅན། འགལ་བ་དང་འབྲེལ་བ་མ་ཡིན་པར་ཐལ། འགལ་བ་དང་འགལ་བ་ཡིན་པའི་ཕྱིར་ཟེར་ན། མ་ཁྱབ་སྟེ། དཔེར་ན་མི་རྟག་པ་དང་འགལ་བ་ཡིན་ན། མི་རྟག་པ་དང་འབྲེལ་བ་མ་ཡིན་པས་མ་ཁྱབ་པའི་ཕྱིར་ཏེ། ཀ་བུམ་གཉིས་དེ་དེ་ཡིན་པའི་ཕྱིར། འོ་ན་ཁོ་རང་ལ། རྟག་དངོས་གཉིས་ཆོས་ཅན། ཤེས་བྱ་དང་འགལ་བ་མ་ཡིན་པར་ཐལ། ཤེས་བྱ་དང་འབྲེལ་བ་ཡིན་པའི་ཕྱིར། མ་གྲུབ་ན། དེ་གཉིས་ཆོས་ཅན། ཤེས་བྱ་དང་འབྲེལ་བ་ཡིན་པར་ཐལ། ཁྱོད་ཤེས་བྱ་དང་ཐ་དད་གང་ཞིག །ཤེས་བྱ་བཀག་ན་ཁྱོད་ཁེགས་པ་ལ་ལྟོས་པས་ཁྱབ་པའི་ཕྱིར།

			༣ ཁ་ཅིག་ན་རེ། བྱས་མི་རྟག་གཉིས་ཆོས་ཅན། འབྲེལ་བ་མ་གྲུབ་པར་ཐལ། ཐ་དད་མ་ཡིན་པའི་ཕྱིར། མ་གྲུབ་ན། བྱས་མི་རྟག་གཉིས་ཆོས་ཅན། ཐ་དད་མ་ཡིན་པར་ཐལ། ངོ་བོ་གཅིག་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། བྱས་མི་རྟག་གཉིས་ཆོས་ཅན། ངོ་བོ་གཅིག་ཡིན་པར་ཐལ། དོན་གཅིག་ཡིན་པའི་ཕྱིར།

			༤ ཁ་ཅིག་ན་རེ། དུ་རྒྱུ་ནུས་པ་ཐོགས་མེད་ཆོས་ཅན། ཁྱོད་དུ་བ་དང་དེ་བྱུང་འབྲེལ་ཡིན་པར་ཐལ། ཁྱོད་དུ་བ་དང་འབྲེལ་བ་ཡིན་པ་གང་ཞིག །དུ་བ་དང་བདག་གཅིག་འབྲེལ་མ་ཡིན་པའི་ཕྱིར་ཞེས་དང་།ཡང་དུ་རྒྱུ་ནུས་པ་ཐོགས་མེད་ཆོས་ཅན། ཁྱོད་དངོས་འབྲས་དུ་བ་དང་འབྲེལ་བ་ཡིན་པར་ཐལ། ཁྱོད་དེ་དང་ཐ་དད་གང་ཞིག །དངོས་འབྲས་དུ་བ་བཀག་ན་ཁྱོད་ཁེགས་པ་ལ་ལྟོས་དགོས་པའི་ཆོས་ཡིན་པའི་ཕྱིར། དང་པོ་སླ། གཉིས་པ་མ་གྲུབ་ན། དུ་རྒྱུ་ནུས་པ་ཐོགས་མེད་ཆོས་ཅན། དངོས་འབྲས་དུ་བ་བཀག་ན་ཁྱོད་ཁེགས་པ་ལ་ལྟོས་དགོས་པར་ཐལ། དངོས་འབྲས་དུ་བ་བཀག་པའི་རྟགས་ལས། གཞི་འགར་ཁྱོད་འགོག་པའི་གཏན་ཚིགས་ཡང་དག་ཡོད་པའི་ཕྱིར། རྩ་བར་འདོད་ན། དུ་རྒྱུ་ནུས་པ་ཐོགས་མེད་ཆོས་ཅན། ཁྱོད་དུ་བ་དང་དེ་བྱུང་འབྲེལ་མ་ཡིན་པར་ཐལ། ཁྱོད་དུ་བ་ལས་བྱུང་བ་མ་ཡིན་པའི་ཕྱིར་ཞེས་སོགས་དངོས་འབྲས་མ་དམིགས་པའི་རྟགས་ལ་སྦྱར་ནས། རིགས་པའི་རོལ་རྩེད་བྱའོ། །





གཅིག་དང་ཐ་དད་ཀྱི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། གཞི་གྲུབ་ན་གཅིག་དང་གཅིག་ཡིན་པས་ཁྱབ་ཟེར་ན། ཐ་དད་ཆོས་ཅན། གཅིག་དང་གཅིག་ཡིན་པར་ཐལ། གཞི་གྲུབ་པའི་ཕྱིར། ཁྱབ་པ་ཁས། མ་གྲུབ་ན། ཐ་དད་ཆོས་ཅན། གཞི་གྲུབ་པར་ཐལ། ཆོས་ཡིན་པའི་ཕྱིར། མ་གྲུབ་ན། ཐ་དད་ཆོས་ཅན། ཆོས་ཡིན་པར་ཐལ། རང་གི་ངོ་བོ་འཛིན་པ་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། དེ་དེའི་མཚན་ཉིད་ཡིན་པའི་ཕྱིར། རྩ་བར་འདོད་ན། ཐ་དད་ཆོས་ཅན། གཅིག་དང་གཅིག་མ་ཡིན་པར་ཐལ། གཅིག་དང་ཐ་དད་ཡིན་པའི་ཕྱིར། མ་གྲུབ་ན། ཐ་དད་ཆོས་ཅན། གཅིག་དང་ཐ་དད་ཡིན་པར་ཐལ། གཅིག་དང་འགལ་བ་ཡིན་པའི་ཕྱིར། མ་གྲུབ་ན། ཐ་དད་ཆོས་ཅན། ཁྱོད་གཅིག་དང་འགལ་བ་ཡིན་པར་ཐལ། ཁྱོད་ཡིན་ན་གཅིག་མ་ཡིན་པས་ཁྱབ་པའི་ཆོས་ཡིན་པའི་ཕྱིར།

			༢ ཁ་ཅིག་ན་རེ། ཁྱོད་གཅིག་གི་བྱེ་བྲག་ཡིན་ན། ཁྱོད་ཡིན་ན་ཐ་དད་མ་ཡིན་པས་ཁྱབ་ཟེར་ན། བུམ་པ་ཆོས་ཅན། ཁྱོད་ཡིན་ན་ཐ་དད་མ་ཡིན་པས་ཁྱབ་པར་ཐལ། ཁྱོད་གཅིག་གི་བྱེ་བྲག་ཡིན་པའི་ཕྱིར། ཁྱབ་པ་ཁས། མ་གྲུབ་ན། བུམ་པ་ཆོས་ཅན། ཁྱོད་གཅིག་གི་བྱེ་བྲག་ཡིན་པར་ཐལ། ཁྱོད་གཅིག་ཡིན། ཁྱོད་གཅིག་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་གཅིག་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར། རྟགས་རེ་རེ་ནས་སླ། རྩ་བར་འདོད་ན། བུམ་པ་ཆོས་ཅན། གཅིག་ཡིན་པར་ཐལ། ཆོས་གང་ཞིག །རྟོག་པ་ལ་ཐ་དད་དུ་མི་འཆར་བ་དེ་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། དེ་དེའི་མཚན་ཉིད་ཡིན་པའི་ཕྱིར། གོང་དུ་མ་གྲུབ་ན། བུམ་པ་ཆོས་ཅན། ཆོས་གང་ཞིག །རྟོོག་པ་ལ་ཐ་དད་དུ་མི་འཆར་བ་ཡིན་པར་ཐལ། ཁྱོོད་ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པའི་མཚོན་བྱ་ཡིན་པའི་ཕྱིར།

			༣ ཁ་ཅིག་ན་རེ། གྲུབ་བདེ་གཅིག་ཡིན་ན་གྲུབ་བདེ་རྫས་གཅིག་ཡིན་པས་ཁྱབ་ཟེར་ན། བུ་རམ་གྱི་ཁ་དོག་དང་བུ་རམ་གྱི་དྲི་གཉིས་ཆོས་ཅན། གྲུབ་བདེ་རྫས་གཅིག་ཡིན་པར་ཐལ། གྲུབ་བདེ་གཅིག་ཡིན་པའི་ཕྱིར། ཁྱབ་པ་ཁས། མ་གྲུབ་ན། བུ་རམ་གྱི་ཁ་དོག་དང་བུ་རམ་གྱི་དྲི་གཉིས་ཆོས་ཅན། གྲུབ་བདེ་གཅིག་ཡིན་པར་ཐལ། སྐྱེ་གནས་འཇིག་གསུམ་དུས་མཉམ་པའི་དངོས་པོ་ཡིན་པའི་ཕྱིར། མ་གྲུབ་ན། དེ་གཉིས་ཆོས་ཅན། སྐྱེ་གནས་འཇིག་གསུམ་དུས་མཉམ་པའི་དངོས་པོ་ཡིན་པར་ཐལ། སྐྱེ་བ་དུས་མཉམ་ཡིན་པ་གང་ཞིག །གནས་པ་དང་འཇིག་པ་ཡང་དུས་མཉམ་ཡིན་པའི་ཕྱིར། མ་གྲུབ་ན། དེ་གཉིས་སྐྱེ་བ་དུས་མཉམ་ཡིན་པར་ཐལ། དངོས་རྒྱུ་ཚོགས་པ་གཅིག་ལས་སྐྱེས་པའི་ཆོས་ཡིན་པའི་ཕྱིར། རྩ་བར་འདོད་ན། བུ་རམ་གྱི་ཁ་དོག་དང་བུ་རམ་གྱི་དྲི་གཉིས་ཆོས་ཅན། གྲུབ་བདེ་རྫས་གཅིག་མ་ཡིན་པར་ཐལ། རྫས་གཅིག་མ་ཡིན་པའི་ཕྱིར། མ་གྲུབ་ན། དེ་གཉིས་ཆོས་ཅན། རྫས་གཅིག་མ་ཡིན་པར་ཐལ། རྫས་ཐ་དད་ཡིན་པའི་ཕྱིར། མ་གྲུབ་ན། དེ་གཉིས་ཆོས་ཅན། རྫས་ཐ་དད་ཡིན་པར་ཐལ། ཉེར་ལེན་ཐ་དད་ལས་སྐྱེས་པའི་དུས་མཉམ་པའི་དངོས་པོ་ཡིན་པའི་ཕྱིར།

			༤ ཁ་ཅིག་ན་རེ། སོ་སོ་བ་མ་ཡིན་ན་གཅིག་ཡིན་པས་ཁྱབ་ཟེར་ན། རི་བོང་རྭ་ཆོས་ཅན། གཅིག་ཡིན་པར་ཐལ། སོ་སོ་བ་མ་ཡིན་པའི་ཕྱིར། ཁྱབ་པ་ཁས། མ་གྲུབ་ན། རི་བོང་རྭ་ཆོས་ཅན། སོ་སོ་བ་མ་ཡིན་པར་ཐལ། མེད་པ་ཡིན་པའི་ཕྱིར། རྩ་བར་འདོད་ན། རི་བོང་རྭ་ཆོས་ཅན། གཅིག་མ་ཡིན་པར་ཐལ། ཆོས་གང་ཞིག །རྟོག་པ་ལ་ཐ་དད་དུ་མི་འཆར་བ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཆོས་གང་ཞིག །རྟོག་པ་ལ་ཐ་དད་དུ་མི་འཆར་བ་མ་ཡིན་པར་ཐལ། ཆོས་མ་ཡིན་པའི་ཕྱིར།

			༥ ཁ་ཅིག་ན་རེ། ངོ་བོ་གཅིག་ཡིན་ན་རིགས་གཅིག་ཡིན་པས་ཁྱབ་ཟེར་ན། བུམ་པ་དང་ཡོད་པ་གཉིས་ཆོས་ཅན། རིགས་གཅིག་ཡིན་པར་ཐལ། ངོ་བོ་གཅིག་ཡིན་པའི་ཕྱིར། ཁྱབ་པ་ཁས། མ་གྲུབ་ན། བུམ་པ་དང་ཡོད་པ་གཉིས་ཆོས་ཅན། ངོ་བོ་གཅིག་ཡིན་པར་ཐལ། ངོ་བོ་སོ་སོ་བ་མ་ཡིན་པའི་ཆོས་ཡིན་པའི་ཕྱིར། མ་གྲུབ་ན། དེ་གཉིས་ཆོས་ཅན། ངོ་བོ་སོ་སོ་བ་མ་ཡིན་པའི་ཆོས་ཡིན་པར་ཐལ། དེ་གཉིས་ངོ་བོ་ལོགས་སུ་མེད་པའི་ཕྱིར། རྩ་བར་འདོད་ན། བུམ་པ་དང་ཡོད་པ་གཉིས་ཆོས་ཅན། རིགས་གཅིག་མ་ཡིན་པར་ཐལ། ལྡོག་པ་རིགས་གཅིག་མ་ཡིན་པ་གང་ཞིག །རྫས་རིགས་གཅིག་ཀྱང་མ་ཡིན་པའི་ཕྱིར། དང་པོ་མ་གྲུབ་ན། དེ་གཉིས་ཆོས་ཅན། ལྡོག་པ་རིགས་གཅིག་མ་ཡིན་པར་ཐལ། ལྡོག་པ་རིགས་ཐ་དད་ཡིན་པའི་ཕྱིར། གཉིས་པ་མ་གྲུབ་ན། དེ་གཉིས་ཆོས་ཅན། རྫས་རིགས་གཅིག་མ་ཡིན་པར་ཐལ། དེ་གཉིས་ཀ་མི་རྟག་པ་མ་ཡིན་པའི་ཕྱིར།

			༦ ཁ་ཅིག་ན་རེ། རིགས་གཅིག་ཡིན་ན་ངོ་བོ་གཅིག་ཡིན་པས་ཁྱབ་ཟེར་ན། བ་ལང་དཀར་ཟལ་དང་བ་གླང་ནག་སྒུར་གཉིས་ཆོས་ཅན། ངོ་བོ་གཅིག་ཡིན་པར་ཐལ། རིགས་གཅིག་ཡིན་པའི་ཕྱིར། ཁྱབ་པ་ཁས། མ་གྲུབ་ན། བ་ལང་དཀར་ཟལ་དང་། བ་ལང་ནག་སྒུར་གཉིས་ཆོས་ཅན། རིགས་གཅིག་ཡིན་པར་ཐལ། ལྡོག་པ་རིགས་གཅིག་ཡིན་པའི་ཕྱིར། རྩ་བར་འདོད་ན། བ་ལང་དཀར་ཟལ་དང་། བ་ལང་ནག་སྒུར་གཉིས་ཆོས་ཅན། ངོ་བོ་གཅིག་མ་ཡིན་པར་ཐལ། ཁྱོད་གཉིས་ངོ་བོ་ཐ་དད་དུ་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། བ་ལང་དཀར་ཟལ་དང་། ནག་སྒུར་གཉིས་ཆོས་ཅན། ཁྱོད་གཉིས་ངོ་བོ་ཐ་དད་དུ་རྟོགས་པའི་ཚད་མ་ཡོད་པར་ཐལ། ཁྱོད་གཉིས་རྫས་ཐ་དད་ཡིན་པའི་ཕྱིར་རོ། །





རང་ལུགས་བཞག་པ་ལ།


			གཅིག་གི་མཚན་ཉིད་ཡོད་དེ། ཆོས་གང་ཞིག །རྟོག་པ་ལ་ཐ་དད་དུ་མི་འཆར་བ་དེ་དེ་ཡིན་པའི་ཕྱིར། དེའི་མཚན་གཞི་ཡོད་དེ། དཀར་པོ་དེ་ཡིན་པའི་ཕྱིར། དེ་ཡང་ཤེས་བྱ་ཀུན་ཁྱབ་ལས། “གཅིག་གི་མཚན་ཉིད་ཆོས་གང་ཞིག་རྟོག་པ་ལ་ཐ་དད་དུ་མི་འཆར་བ་དཀར་པོ་ལྟ་བུ།” ཞེས་གསུངས་པའི་ཕྱིར། དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། རང་ལྡོག་གཅིག་པ། ངོ་བོ་གཅིག་པ། རིགས་གཅིག་པ་དང་གསུམ་ཡོད་པ་ཡིན་པའི་ཕྱིར། དང་པོའི་མཚན་ཉིད་ཡོད་དེ། རང་ལྡོག་སོ་སོ་བ་མ་ཡིན་པའི་ཆོས་དེ་དེ་ཡིན་པའི་ཕྱིར། མཚན་གཞི་ཡོད་དེ། བྱས་པ་དང་བྱས་པ་དེ་ཡིན་པའི་ཕྱིར། གཉིས་པའི་མཚན་ཉིད་ཡོད་དེ། ངོ་བོ་སོ་སོ་བ་མ་ཡིན་པའི་ཆོས་དེ་དེ་ཡིན་པའི་ཕྱིར། ངོ་བོ་གཅིག་པ་དང་། བདག་ཉིད་གཅིག་པ། རང་བཞིན་གཅིག་པ་གསུམ་དོན་གཅིག །མཚན་གཞི་ཡོད་དེ། བུམ་པ་དང་ཤེས་བྱ་ལྟ་བུ་དེ་དེ་ཡིན་པའི་ཕྱིར། རྫས་གཅིག་གི་མཚན་ཉིད་ཡོད་དེ། རྫས་ཀྱི་སྒོ་ནས་སོ་སོ་མ་ཡིན་པར་སྐྱེས་པའི་ཆོས་དེ་དེ་ཡིན་པའི་ཕྱིར། མཚན་གཞི་ཡོད་དེ། བྱས་པ་དང་མི་རྟག་པ་ལྟ་བུ་དེ་དེ་ཡིན་པའི་ཕྱིར། གྲུབ་བདེ་གཅིག་གི་མཚན་ཉིད་ཡོད་དེ། སྐྱེ་གནས་འཇིག་གསུམ་དུས་མཉམ་པའི་དངོས་པོ་དེ་དེ་ཡིན་པའི་ཕྱིར། མཚན་གཞི་ཡོད་དེ། བུ་རམ་གྱི་ཁ་དོག་དང་། བུ་རམ་གྱི་དྲི་གཉིས་ལྟ་བུ་དེ་དེ་ཡིན་པའི་ཕྱིར། རིགས་གཅིག་གི་མཚན་ཉིད་ཡོད་དེ། རིགས་སོ་སོ་བ་མ་ཡིན་པའི་ཆོས་དེ་དེ་ཡིན་པའི་ཕྱིར། དེ་ལ་དབྱེ་ན། རྫས་རིགས་གཅིག་པ་དང་། ལྡོག་པ་རིགས་གཅིག་པ་གཉིས་སུ་ཡོད་པ་ཡིན་པའི་ཕྱིར། དང་པོའི་མཚན་ཉིད་ཡོད་དེ། རང་གི་ཉེར་ལེན་གཅིག་ལས་སྐྱེས་པའི་ཐ་དད་པའི་འདུས་བྱས་དེ་དེ་ཡིན་པའི་ཕྱིར། མཚན་གཞི་ཡོད་དེ། ནས་རྡོག་གཅིག་ལས་སྐྱེས་པའི་ནས་འབྲུ་ཆེ་ཆུང་གཉིས་དེ་དེ་ཡིན་པའི་ཕྱིར། ལྡོག་པ་རིགས་གཅིག་གི་མཚན་ཉིད་ཡོད་དེ། ལྡོག་པ་རིགས་སོ་སོ་བ་མ་ཡིན་པའི་ཆོས་དེ་དེ་ཡིན་པའི་ཕྱིར། མཚན་གཞི་ཡོད་དེ། གསེར་བུམ་དང་ཟངས་བུམ་གཉིས་དེ་དེ་ཡིན་པའི་ཕྱིར། ཆོས་དེ་དང་ཐ་དད་ཀྱི་མཚན་ཉིད་ཡོད་དེ། གཞི་གྲུབ་གང་ཞིག །ཆོས་དེ་དང་དངོས་མིང་ཐ་དད་དུ་གོ་བྱ་དེ་དེ་ཡིན་པའི་ཕྱིར། དེ་ཡང་ཤེས་བྱ་ཀུན་ཁྱབ་ལས། “ཐ་དད་ཀྱི་མཚན་ཉིད་གཞི་གྲུབ་ཆོས་དེ་དང་དངོས་མིང་ཐ་དད་དུ་གོ་བྱ། རྫས་ཐ་དད་ཀ་བུམ་ལྟ་བུ། ལྡོག་པ་ཐ་དད་བྱས་མི་རྟག་ལྟ་བུ།” ཞེས་གསུངས་པའི་ཕྱིར། དེ་ལ་དབྱེ་ན། རྫས་ཐ་དད་དང་། ལྡོག་པ་ཐ་དད་གཉིས་སུ་ཡོད་པ་ལས། རྫས་ཐ་དད་ཀྱི་མཚན་གཞི་ཡོད་དེ། ཀ་བུམ་གཉིས་དེ་དེ་ཡིན་པའི་ཕྱིར། ལྡོག་པ་ཐ་དད་ཀྱི་མཚན་གཞི་ཡོད་དེ། བྱས་པ་དང་མི་རྟག་པ་གཉིས་དེ་དེ་ཡིན་པའི་ཕྱིར་རོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། བུམ་པའི་མི་རྟག་པ་ཆོས་ཅན། ལྡན་མིན་འདུ་བྱེད་མ་ཡིན་པར་ཐལ། གཟུགས་ཡིན་པའི་ཕྱིར། མ་གྲུབ་ན། དེ་ཆོས་ཅན། གཟུགས་ཡིན་པར་ཐལ། བུམ་པ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་ཀྱི་མི་རྟག་པ་ཁྱོད་ཡིན་པར་ཐལ། ཁྱོད་ཀྱི་མི་རྟག་པ་ཁྱོད་དང་རྫས་གཅིག་ཡིན་པའི་ཕྱིར་ཟེར་ན། མ་ཁྱབ།

			༢ ཁ་ཅིག་ན་རེ། གསེར་བུམ་དང་ཟངས་བུམ་གཉིས་ཆོས་ཅན། རིགས་གཅིག་མ་ཡིན་པར་ཐལ། རྫས་རིགས་ཐ་དད་ཡིན་པའི་ཕྱིར་ཟེར་ན། མ་ཁྱབ། རྟགས་མ་གྲུབ་ན། གསེར་བུམ་དང་ཟངས་བུམ་གཉིས་ཆོས་ཅན། རྫས་རིགས་ཐ་དད་ཡིན་པར་ཐལ། རང་གི་དངོས་ཀྱི་ཉེར་ལེན་སོ་སོ་ལས་སྐྱེས་པའི་ཐ་དད་པའི་འདུས་བྱས་ཡིན་པའི་ཕྱིར། མ་གྲུབ་ན། གསེར་བུམ་དང་ཟངས་བུམ་གཉིས་ཆོས་ཅན། རང་གི་དངོས་ཀྱི་ཉེར་ལེན་སོ་སོ་ལས་སྐྱེས་པའི་ཐ་དད་པའི་འདུས་བྱས་ཡིན་པར་ཐལ། རང་གི་དངོས་ཀྱི་ཉེར་ལེན་སོ་སོ་ལས་སྐྱེས་པ་གང་ཞིག །ཐ་དད་པའི་འདུས་བྱས་ཡིན་པའི་ཕྱིར། རྟགས་དང་པོ་མ་གྲུབ་ན། གསེར་བུམ་དང་ཟངས་བུམ་གཉིས་ཆོས་ཅན། རང་གི་དངོས་ཀྱི་ཉེར་ལེན་སོ་སོ་ལས་སྐྱེས་པ་ཡིན་པར་ཐལ། གསེར་བུམ་དེ་རང་རྒྱུ་གསེར་ལས་སྐྱེས་པ་ཡིན་ཡང་། ཟངས་ལས་མ་སྐྱེས། ཟངས་བུམ་དེ་རང་རྒྱུ་ཟངས་ལས་སྐྱེས་ཀྱང་། གསེར་ལས་སྐྱེས་པ་མ་ཡིན་པའི་ཕྱིར།

			༣ ཁ་ཅིག་ན་རེ། འདུས་བྱས་དང་མི་རྟག་པ་གཉིས་ཆོས་ཅན། ངོ་བོ་གཅིག་མ་ཡིན་པར་ཐལ། འདུས་བྱས་ཀྱི་ངོ་བོ་དང་མི་རྟག་པའི་ངོ་བོ་གཉིས་གཅིག་མ་ཡིན་པའི་ཕྱིར་ཟེར་ན། མ་ཁྱབ། རྟགས་མ་གྲུབ་ན། འདུས་བྱས་ཀྱི་ངོ་བོ་དང་མི་རྟག་པའི་ངོ་བོ་གཉིས་ཆོས་ཅན། གཅིག་མ་ཡིན་པར་ཐལ། དེ་གཉིས་ཐ་དད་ཡིན་པའི་ཕྱིར། མ་གྲུབ་ན། འདུས་བྱས་ཀྱི་ངོ་བོ་དང་མི་རྟག་པའི་ངོ་བོ་གཉིས་ཆོས་ཅན། ཐ་དད་ཡིན་པར་ཐལ། དེ་གཉིས་ལྡོག་པ་ཐ་དད་ཡིན་པའི་ཕྱིར།

			༤ ཁ་ཅིག་ན་རེ། བྱས་པ་དང་མི་རྟག་པ་གཉིས་ཆོས་ཅན། འབྲེལ་བ་མ་ཡིན་པར་ཐལ། ཐ་དད་མ་ཡིན་པའི་ཕྱིར། མ་གྲུབ་ན། དེ་གཉིས་ཆོས་ཅན། ཐ་དད་མ་ཡིན་པར་ཐལ། གཅིག་ཡིན་པའི་ཕྱིར། མ་གྲུབ་ན། དེ་གཉིས་ཆོས་ཅན། གཅིག་ཡིན་པར་ཐལ། ངོ་བོ་གཅིག་ཡིན་པའི་ཕྱིར་ཟེར་ན། འགལ་ཁྱབ་ལ་འབུད་དོ། །





སྤྱི་དང་བྱེ་བྲག་གི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། གཞི་གྲུབ་ན་སྤྱི་ཡིན་པས་ཁྱབ་ཟེར་ན། ཀ་བུམ་གཉིས་ཆོས་ཅན། སྤྱི་ཡིན་པར་ཐལ། གཞི་གྲུབ་པའི་ཕྱིར། ཁྱབ་པ་ཁས། མ་གྲུབ་ན། ཀ་བུམ་གཉིས་ཆོས་ཅན། གཞི་གྲུབ་པར་ཐལ། དངོས་པོ་ཡིན་པའི་ཕྱིར། མ་གྲུབ་ན། ཀ་བུམ་གཉིས་ཆོས་ཅན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། རྩ་བར་འདོད་ན། ཀ་བུམ་གཉིས་ཆོས་ཅན། ཁྱོད་སྤྱི་མ་ཡིན་པར་ཐལ། ཁྱོད་ཀྱི་བྱེ་བྲག་མེད་པའི་ཕྱིར། མ་གྲུབ་ན། ཀ་བུམ་གཉིས་ཆོས་ཅན། ཁྱོད་ཀྱི་བྱེ་བྲག་མེད་པར་ཐལ། ཁྱོད་ཡིན་པ་མི་སྲིད་པའི་ཤེས་བྱ་ཡིན་པའི་ཕྱིར།

			༢ ཁ་ཅིག་ན་རེ། གཞི་གྲུབ་ན་བྱེ་བྲག་ཡིན་པས་ཁྱབ་ཟེར་ན། རྟེན་འབྲེལ་ཆོས་ཅན། བྱེ་བྲག་ཡིན་པར་ཐལ། གཞི་གྲུབ་པའི་ཕྱིར། ཁྱབ་པ་ཁས། མ་གྲུབ་ན། རྟེན་འབྲེལ་ཆོས་ཅན། གཞི་གྲུབ་པར་ཐལ། ཆོས་ཡིན་པའི་ཕྱིར། མ་གྲུབ་ན། རྟེན་འབྲེལ་ཆོས་ཅན། ཆོས་ཡིན་པར་ཐལ། ལྟོས་ནས་སྣང་བའི་ཆོས་ཡིན་པའི་ཕྱིར། རྩ་བར་འདོད་ན། རྟེན་འབྲེལ་ཆོས་ཅན། བྱེ་བྲག་མ་ཡིན་པར་ཐལ། ཁྱོད་ཀྱི་སྤྱི་མེད་པའི་ཕྱིར། མ་གྲུབ་ན། རྟེན་འབྲེལ་ཆོས་ཅན། ཁྱོད་ཀྱི་སྤྱི་མེད་པར་ཐལ། ཁྱོད་སྤྱི་ཁོ་ན་ཡིན་པའི་ཕྱིར། མ་གྲུབ་ན། རྟེན་འབྲེལ་ཆོས་ཅན། ཁྱོད་སྤྱི་ཁོ་ན་ཡིན་པར་ཐལ། ཁྱོད་ཡོད་པ་དང་དོན་གཅིག་ཡིན་པའི་ཕྱིར། རྟགས་གྲུབ་སྟེ། ཤེས་བྱ། གཞལ་བྱ། གཞི་གྲུབ། ཡོད་པ། ཆོས། གཞི། རྟེན་འབྲེལ། དམིགས་པ། ཡུལ་རྣམས་དོན་གཅིག་ཡིན་པ་རྩ་བར་གསལ་བའི་ཕྱིར།

			༣ ཁ་ཅིག་ན་རེ། སྤྱིའི་སྤྱི་ཡིན་ན་བྱེ་བྲག་གི་བྱེ་བྲག་མ་ཡིན་པས་ཁྱབ་ཟེར་ན། རྟག་པ་ཆོས་ཅན། བྱེ་བྲག་གི་བྱེ་བྲག་མ་ཡིན་པར་ཐལ། སྤྱིའི་སྤྱི་ཡིན་པའི་ཕྱིར། ཁྱབ་པ་ཁས། མ་གྲུབ་ན། རྟག་པ་ཆོས་ཅན། སྤྱིའི་སྤྱི་ཡིན་པར་ཐལ། སྤྱི་ཁྱོད་ཀྱི་བྱེ་བྲག་ཡིན་པའི་ཕྱིར། མ་གྲུབ་ན། སྤྱི་ཁྱོད་ཀྱིི་བྱེ་བྲག་ཡིན་པར་ཐལ། སྤྱི་ཁྱོད་ཡིན། སྤྱི་ཁྱོད་དང་བདག་གཅིག་ཏུ་འབྲེལ། སྤྱི་མ་ཡིན་ཞིང་ཁྱོད་ཀྱང་ཡིན་པ་གཞི་མཐུན་པ་དུ་མ་གྲུབ་པའི་ཕྱིར། དང་པོ་མ་གྲུབ་ན། སྤྱི་ཆོས་ཅན། ཁྱོད་རྟག་པར་ཡིན་པར་ཐལ། མ་བྱས་པའི་ཆོས་ཡིན་པའི་ཕྱིར། གཉིས་པ་མ་གྲུབ་ན། སྤྱི་ཆོས་ཅན། ཁྱོད་རྟག་པ་དང་བདག་གཅིག་འབྲེལ་ཡིན་པར་ཐལ། ཁྱོད་རྟག་པའི་ཁྱབ་བྱ་ཡིན་པའི་ཕྱིར། གསུམ་པ་མ་གྲུབ་ན། སྤྱི་ཆོས་ཅན། ཁྱོད་མ་ཡིན་ཞིང་རྟག་པ་ཡིན་པའི་གཞི་མཐུན་པ་དུ་མ་གྲུབ་པར་ཐལ། གཞི་གཅིག་ལ་ལྟོས་པའི་ཤར་ནུབ་ཀྱི་ནམ་མཁའ་དེ་ཡང་དེ་ཡིན། རྟག་དངོས་གཉིས་ཀྱང་དེ་ཡིན་པའི་ཕྱིར། རྩ་བར་འདོད་ན། རྟག་པ་ཆོས་ཅན། བྱེ་བྲག་གི་བྱེ་བྲག་ཡིན་པར་ཐལ། བྱེ་བྲག་ཁྱོད་ཀྱི་སྤྱི་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། བྱེ་བྲག་ཁྱོད་ཀྱི་སྤྱི་ཡིན་པར་ཐལ། ཁྱོད་བྱེ་བྲག་ཡིན། ཁྱོད་བྱེ་བྲག་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་བྱེ་བྲག་ཡིན་པ་གཞི་མཐུན་པ་དུ་མ་གྲུབ་པའི་ཕྱིར།

			༤ ཁ་ཅིག་ན་རེ། དངོས་པོའི་སྤྱི་ཡིན་ན། མི་རྟག་པའི་སྤྱི་ཡིན་པས་ཁྱབ་ཟེར་ན། མི་རྟག་པ་དང་ཐ་དད་ཆོས་ཅན། མི་རྟག་པའི་སྤྱི་ཡིན་པར་ཐལ། དངོས་པོའི་སྤྱི་ཡིན་པའི་ཕྱིར། ཁྱབ་པ་ཁས། མ་གྲུབ་ན། མི་རྟག་པ་དང་ཐ་དད་ཆོས་ཅན། དངོས་པོའི་སྤྱི་ཡིན་པར་ཐལ། དངོས་པོ་ཁྱོད་ཀྱི་བྱེ་བྲག་ཡིན་པའི་ཕྱིར། མ་གྲུབ་ན། མི་རྟག་པ་དང་ཐ་དད་ཆོས་ཅན། དངོས་པོ་ཁྱོད་ཀྱི་བྱེ་བྲག་ཡིན་པར་ཐལ། དངོས་པོ་ཁྱོད་ཡིན། དངོས་པོ་ཁྱོད་དང་བདག་གཅིག་ཏུ་འབྲེལ། དངོས་པོ་མ་ཡིན་ཞིང་ཁྱོད་ཀྱང་ཡིན་པ་གཞི་མཐུན་པ་དུ་མ་གྲུབ་པའི་ཕྱིར། རྩ་བར་འདོད་ན། མི་རྟག་པ་དང་ཐ་དད་ཆོས་ཅན། མི་རྟག་པའི་སྤྱི་མ་ཡིན་པར་ཐལ། མི་རྟག་པ་ཁྱོད་ཀྱི་བྱེ་བྲག་མ་ཡིན་པའི་ཕྱིར། མ་གྲུབ་ན། མི་རྟག་པ་ཆོས་ཅན། མི་རྟག་པ་དང་ཐ་དད་ཀྱི་བྱེ་བྲག་མ་ཡིན་པར་ཐལ། ཁྱོད་མི་རྟག་པ་དང་ཐ་དད་མ་ཡིན་པའི་ཕྱིར། མ་གྲུབ་ན། མི་རྟག་པ་ཆོས་ཅན། ཁྱོད་མི་རྟག་པ་དང་ཐ་དད་མ་ཡིན་པར་ཐལ། ཁྱོད་མི་རྟག་པ་དང་གཅིག་ཡིན་པའི་ཕྱིར། མ་གྲུབ་ན། མི་རྟག་པ་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། ཁྱོད་ཤེས་བྱ་ཡིན་པའི་ཕྱིར།

			༥ ཁ་ཅིག་ན་རེ། རྟག་པའི་སྤྱི་དང་དངོས་པོའི་སྤྱི་གང་རུང་མ་ཡིན་པ་དང་། བུམ་པའི་སྤྱི་དང་ཀ་བའི་སྤྱི་གང་རུང་དེ་བུམ་པའི་སྤྱི་མིན་ཟེར་ན། རྟག་པའི་སྤྱི་དང་དངོས་པོའི་སྤྱི་གང་རུང་མ་ཡིན་པ་དང་། བུམ་པའི་སྤྱི་དང་ཀ་བའི་སྤྱི་གང་རུང་ཆོས་ཅན། ཁྱོད་བུམ་པའི་སྤྱི་ཡིན་པར་ཐལ། བུམ་པ་ཁྱོད་ཀྱི་བྱེ་བྲག་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་རྟག་པའི་སྤྱི་དང་དངོས་པོའི་སྤྱི་གང་རུང་མ་ཡིན་པ་དང་། བུམ་པའི་སྤྱི་དང་ཀ་བའི་སྤྱི་གང་རུང་གི་བྱེ་བྲག་ཡིན་པར་ཐལ། ཁྱོད་རྟག་པའི་སྤྱི་དང་དངོས་པོའི་སྤྱི་གང་རུང་མ་ཡིན་པ་དང་། བུམ་པའི་སྤྱི་དང་ཀ་བའི་སྤྱི་གང་རུང་ཡིན། ཁྱོད་རྟག་པའི་སྤྱི་དང་དངོས་པོའི་སྤྱི་གང་རུང་མ་ཡིན་པ་དང་། བུམ་པའི་སྤྱི་དང་ཀ་བའི་སྤྱི་གང་རུང་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་རྟག་པའི་སྤྱི་དང་དངོས་པོའི་སྤྱི་གང་རུང་མ་ཡིན་པ་དང་། བུམ་པའི་སྤྱི་དང་ཀ་བའི་སྤྱི་གང་རུང་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར། རྟགས་དང་པོ་མ་གྲུབ་ན། བུམ་པ་ཆོས་ཅན། ཁྱོད་རྟག་པའི་སྤྱི་དང་དངོས་པོའི་སྤྱི་གང་རུང་མ་ཡིན་པ་དང་། བུམ་པའི་སྤྱི་དང་ཀ་བའི་སྤྱི་གང་རུང་ཡིན་པར་ཐལ། ཁྱོད་རྟག་པའི་སྤྱི་དང་དངོས་པོའི་སྤྱི་གང་རུང་མ་ཡིན་པ་དེ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་རྟག་པའི་སྤྱི་དང་དངོས་པོའི་སྤྱི་གང་རུང་མ་ཡིན་པ་དེ་ཡིན་པར་ཐལ། ཁྱོད་རྟག་པའི་སྤྱི་མ་ཡིན་པ་གང་ཞིག ། དངོས་པོའི་སྤྱི་ཡང་མ་ཡིན་པའི་ཕྱིར། རྟགས་རེ་རེ་ནས་སླ།

			༦ ཁ་ཅིག་ན་རེ། སྤྱི་ཡིན་ན་བྱེ་བྲག་ཡིན་པས་ཁྱབ་ཟེར་ན། ཤེས་བྱ་ཆོས་ཅན། བྱེ་བྲག་ཡིན་པར་ཐལ། སྤྱི་ཡིན་པའི་ཕྱིར། མ་གྲུབ་ན། ཤེས་བྱ་ཆོས་ཅན། སྤྱི་ཡིན་པར་ཐལ། བུམ་པའི་སྤྱི་ཡིན་པའི་ཕྱིར། མ་གྲུབ་ན། དེ་ཆོས་ཅན། བུམ་པའི་སྤྱི་ཡིན་པར་ཐལ། བུམ་པ་ཁྱོད་ཀྱི་བྱེ་བྲག་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་ཤེས་བྱའི་བྱེ་བྲག་ཡིན་པར་ཐལ། ཁྱོད་ཤེས་བྱ་དང་སྤྱི་བྱེ་བྲག་གི་འགྲོ་ཚུལ་གསུམ་པོ་ཚང་བའི་ཕྱིར། རྩ་བར་འདོད་ན། ཤེས་བྱ་ཆོས་ཅན། ཁྱོད་བྱེ་བྲག་མ་ཡིན་པར་ཐལ། ཁྱོད་ཀྱི་སྤྱི་མེད་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཀྱི་སྤྱི་མེད་པར་ཐལ། ཁྱོད་མ་ཡིན་པའི་ཤེས་བྱ་མེད་པའི་ཕྱིར།

			༧ ཁ་ཅིག་ན་རེ། ཤེས་པའི་བྱེ་བྲག་ཡིན་ན་མི་རྟག་པའི་བྱེ་བྲག་ཡིན་པས་ཁྱབ་ཟེར་ན། མི་རྟག་པའི་རྒྱུར་གྱུར་པའི་མངོན་སུམ་དང་རྗེས་དཔག་གཉིས་ཆོས་ཅན། མི་རྟག་པའི་བྱེ་བྲག་ཡིན་པར་ཐལ། ཤེས་པའི་བྱེ་བྲག་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཤེས་པ་ཡིན། ཁྱོད་ཤེས་པ་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་ཤེས་པ་ཡང་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར། དང་པོ་གཉིས་སླ། གསུམ་པ་མ་གྲུབ་ན། དེ་འདྲ་བའི་གཞི་མཐུན་པ་དུ་མ་གྲུབ་པར་ཐལ། བུམ་འཛིན་མིག་ཤེས་དེ་ཡང་དེ་ཡིན། སྔོ་འཛིན་མིག་ཤེས་དེ་ཡང་དེ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། མི་རྟག་པའི་བྱེ་བྲག་མ་ཡིན་པར་ཐལ། མི་རྟག་པ་དང་བདག་གཅིག་འབྲེལ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། མི་རྟག་པའི་རྒྱུ་ཡིན་པའི་ཕྱིར་རོ། །





རང་ལུགས་བཞག་པ་ལ།


			སྤྱི་དང་བྱེ་བྲག་འཕྲོས་པའི་གཞུང་ཡོད་དེ། རྣམ་འགྲེལ་རང་དོན་ལེའུ་ལས།

			དེའི་ཕྱིར་ཁྱད་པར་ཞེས་བྱ་བའི། །

			བྱེ་བྲག་དེ་ནི་བློ་དོན་ལ། །

			དེ་ཉིད་ལ་གཞན་ལས་ལྡོག་པའི། །

			ཆོས་ཀྱི་བྱེ་བྲག་རབ་ཏུ་བཏགས། །

			ཞེས་པའི་གཞུང་དེ་དེ་ཡིན་པའི་ཕྱིར། བཞི་པ་སྤྱི་བྱེ་བྲག་གི་རྣམ་གཞག་ལ་གཉིས། མཚན་གཞི་ངོས་བཟུང་སྟེ་སྒྲུབ་བྱེད་བཀོད་པ་དང་། དེ་གཉིས་ཀྱི་ཁྱབ་པ་བསྟན་པའོ། །དང་པོ་ལ་གཉིས། མཚན་གཞི་ངོས་བཟུང་བ་དང་། སྒྲུབ་བྱེད་བཀོད་པའོ། །དང་པོ་ནི། རྩ་བ་ལས།

			སྤྱི་དང་བྱེ་བྲག་འདི་ལྟ་སྟེ། །

			བུམ་པ་ཤེས་བྱའི་བྱེ་བྲག་དང་། །

			ཤེས་བྱ་བུམ་པའི་སྤྱི་ཡིན་པར། །

			ཁས་བླངས་་་

			ཞེས་བྱུང་སྟེ་གོ་སླའོ། །གཉིས་པ་སྒྲུབ་བྱེད་འགོད་པ་ནི། རྩ་བ་ལས།

			སྒྲུབ་བྱེད་འགོད་པའི་ཚེ། །

			བུམ་པ་ཤེས་བྱའི་བྱེ་བྲག་སྟེ། །

			དེ་ཡིན་དེ་དང་བདག་གཅིག་འབྲེལ། །

			བུམ་པ་མིན་ལ་དེ་ཡིན་པར། །



			དུ་མ་གྲུབ་པའི་ཕྱིར་ཞེས་འགོད། །

			དུ་མའི་མཚན་གཞི་གཉིས་སྟེང་འཛིན། །

			དེ་ལྟར་སྤྱི་དང་བྱེ་བྲག་འཇོག །

			ཅེས་བྱུང་། སྒྲུབ་བྱེད་འགོད་ཚུལ་ནི། བུམ་པ་ཤེས་བྱའི་བྱེ་བྲག་ཡིན་པར་ཐལ། བུམ་པ་ཤེས་བྱ་ཡིན། བུམ་པ་ཤེས་བྱ་དང་བདག་གཅིག་ཏུ་འབྲེལ། བུམ་པ་མ་ཡིན་ཞིང་ཤེས་བྱ་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར། ཞེས་འགོད་ལ། དུ་མ་གྲུབ་ཅེས་པའི་དུ་མའི་མཚན་གཞི་ནི། གཉིས་ཡན་ཆད་ཡོད་པ་དགོས། དེ་ལྟར་སྒྲུབ་བྱེད་ཚང་བ་ཞིག་ལ་སྤྱི་དང་བྱེ་བྲག་ཏུ་འཇོག་ཅེས་པའོ། །གཉིས་པ་དེ་གཉིས་ཀྱི་ཁྱབ་པ་བསྟན་པ་ནི། རྩ་བ་ལས།

			ཁྱོད་དང་འགལ་བ་སྤྱི་ཡིན་ཞིང་། །

			ཁྱོད་དང་ཐ་དད་སྤྱི་ཡིན་ཏེ། །

			བདག་མེད་ཡིན་པའི་ཕྱིར་ཞེས་པ། །

			འདི་ནི་རྡོ་རྗེའི་བྲག་རི་ཡིན། །



			རྫས་ཆོས་རང་ཡིན་ལྡོག་ཆོས་ནི། །

			ཉེ་དང་བཅས་ལ་སྤྱི་ཡིས་ཁྱབ། །

			མཚན་གཞི་མེད་རྣམས་སྤྱི་མ་ཡིན། །

			དངོས་པོ་ལྟ་བུ་གཉིས་ཀ་ཡིན། །

			ཞེས་བྱུང་། ཁྱོད་དང་འགལ་བ་དང་ཁྱོད་དང་ཐ་དད་རེ་རེ་ནས་སྤྱི་ཡིན་ཏེ། བདག་མེད་ཡིན་པའི་ཕྱིར། ཞེས་པའི་རྟགས་སྦྱོར་འདི་ནི་རིགས་ལམ་གང་གིས་ཀྱང་གཞིག་ཏུ་མེད་པ་རྡོ་རྗེའི་བྲག་རི་ལྟ་བུ་ཡིན་ལ། རྫས་ཆོས་དང་རང་ཉིད་ལྡོག་ཆོས་རྗེས་མཐུན་དང་བཅས་པ་གང་རུང་ཡིན་ན་སྤྱི་ཡིན་པས་ཁྱབ། མཚན་གཞིའམ་ཁྱོད་ཀྱི་ཡིན་པ་མེད་ན་སྤྱི་མ་ཡིན་པས་ཁྱབ། དངོས་པོ་ལྟ་བུ་སྤྱི་དང་བྱེ་བྲག་གཉིས་ཀ་ཡིན་ནོ། །དེ་ལ་འདིར་སྤྱིའི་མཚན་ཉིད་ཡོད་དེ། དུ་མ་ལ་རྗེས་སུ་འགྲོ་བ་དེ་དེ་ཡིན་པའི་ཕྱིར། དེ་ཡང་ཤེས་བྱ་ཀུན་ཁྱབ་ལས། “སྤྱི་ཡི་མཚན་ཉིད་དུ་མ་ལ་རྗེས་འགྲོ་བྱེད་པ།” ཞེས་གསུངས་པའི་ཕྱིར། མཚན་གཞི་ནི། བུམ་པ་ལྟ་བུ་ལ་བྱེད། དེ་ལ་དབྱེ་ན། རིགས་སྤྱི་དང་། ཚོགས་སྤྱི་དང་། དོན་སྤྱི་དང་། སྒྲ་སྤྱི་སྟེ་བཞི་ཡོད་པ་ལས། དང་པོའི་མཚན་ཉིད་ཡོད་དེ། རང་གི་རིགས་ཅན་དུ་མ་ལ་རྗེས་སུ་འགྲོ་བའི་ཆོས་དེ་དེ་ཡིན་པའི་ཕྱིར། མཚན་གཞི་ཡོད་དེ། དངོས་པོ་དེ་དེ་ཡིན་པའི་ཕྱིར། གཉིས་པའི་མཚན་ཉིད་ཡོད་དེ། རང་གི་ཆ་ཤས་དུ་མ་འདུས་པའི་གཟུགས་རགས་པ་དེ་དེ་ཡིན་པའི་ཕྱིར། མཚན་གཞི་ཡོད་དེ། ཀ་བ་དེ་དེ་ཡིན་པའི་ཕྱིར། གསུམ་པའི་མཚན་ཉིད་ཡོད་དེ། རྟོག་པ་ལ་དེ་དང་གཅིག་མ་ཡིན་བཞིན་དུ་གཅིག་ལྟ་བུར་སྣང་བའི་སྒྲོ་བཏགས་ཀྱི་ཆོས་དེ་དེ་ཡིན་པའི་ཕྱིར། བཞི་པའི་མཚན་ཉིད་ཡོད་དེ། རྟོག་པ་ལ་མིང་དུ་སྣང་བ་གང་ཞིག །དངོས་པོ་མ་ཡིན་པའི་ཆོས་སུ་དམིགས་པ་དེ་དེ་ཡིན་པའི་ཕྱིར། དེ་གཉིས་ཀྱི་མཚན་གཞི་ཡོད་དེ། བུམ་འཛིན་རྟོག་པ་ལ་བུམ་པ་མ་ཡིན་པ་ལས་ལོག་པར་སྣང་བ་དེ་དེ་ཡིན་པའི་ཕྱིར། བྱེ་བྲག་གི་མཚན་ཉིད་ཡོད་དེ། ཁྱོད་ཆོས་དེ་ཡིན། ཁྱོད་ཆོས་དེ་ལ་བདག་གཅིག་ཏུ་འབྲེལ། ཁྱོད་མ་ཡིན་ཞིང་ཆོས་དེ་ཡིན་པ་དུ་མ་གྲུབ་པ་དེ་དེ་ཡིན་པའི་ཕྱིར། དེའི་མཚན་གཞི་ཡོད་དེ། བྱས་པ་དེ་དེ་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “བྱེ་བྲག་གི་མཚན་ཉིད། ཁྱོད་ཆོས་དེ་ཡིན། ཁྱོད་ཆོས་དེ་ལ་བདག་གཅིག་ཏུ་འབྲེལ། ཁྱོད་མ་ཡིན་ཞིང་ཆོས་དེ་ཡིན་པ་དུ་མ་གྲུབ་པ་སྟེ།” ཞེས་གསུངས་པའི་ཕྱིར་རོ། །འདིར་སྤྱི་ཡིན་ན། ཁྱོད་ཀྱི་མཚན་གཞི་ཡོད་པས་ཁྱབ་པར་གསུངས་པ་དང་། བསྡུས་གཞུང་གཞན་ལས། ཁྱོད་ཀྱི་མཚན་གཞི་མེད་པར་ཐལ། ཁྱོད་མཚན་མཚོན་གང་རུང་མ་ཡིན་པ་གང་ཞིག །མཚན་མཚོན་ཡང་མ་ཡིན་པའི་ཕྱིར། གསུངས་པ་མི་འགལ་ཏེ། དེ་ནི་མཚན་མཚོན་གཞི་གསུམ་གྱི་ནང་གི་མཚན་གཞི་ལ་དགོངས་ལ། འདིར་ནི་ཁོ་རང་གི་ཡིན་པ་ལ་བྱས་པའི་ཕྱིར་རོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། རིགས་སྤྱི་དང་། ཚོགས་སྤྱི་དང་། དོན་སྤྱི་གང་རུང་ཡིན་ན་སྤྱི་ཡིན་པས་ཁྱབ་པར་ཐལ། ཁྱོད་གསུམ་སྤྱིའི་དབྱེ་བ་ཡིན་པའི་ཕྱིར་ཟེར་ན། མ་ཁྱབ་སྟེ། ཀ་བུམ་གཉིས་རིགས་སྤྱི་དང་ཚོགས་སྤྱི་དོན་སྤྱི་གསུམ་པོ་གང་རུང་ཡིན་ཡང་། སྤྱི་མ་ཡིན་པའི་ཕྱིར།

			༢ ཁ་ཅིག་ན་རེ། དངོས་པོ་ཆོས་ཅན། རྟེན་འབྲེལ་ཡིན་པའི་སྤྱི་མེད་པར་ཐལ། རྟེན་འབྲེལ་གྱི་སྤྱི་མེད་པའི་ཕྱིར་ཟེར་ན། མ་ཁྱབ། མ་གྲུབ་ན། རྟེན་འབྲེལ་ཆོས་ཅན། ཁྱོད་ཀྱི་སྤྱི་མེད་པར་ཐལ། ཁྱོད་བྱེ་བྲག་མ་ཡིན་པའི་ཕྱིར། མ་གྲུབ་ན། རྟེན་འབྲེལ་ཆོས་ཅན། ཁྱོད་བྱེ་བྲག་མ་ཡིན་པར་ཐལ། ལྟོས་ནས་སྣང་བའི་ཆོས་ཀྱི་མཚོན་བྱ་ཡིན་པའི་ཕྱིར།

			༣ ཡང་ཁོ་ན་རེ། དངོས་པོ་ཆོས་ཅན། ཤེས་བྱ་ཡིན་པའི་སྤྱི་མ་ཡིན་པར་ཐལ། ཤེས་བྱ་ཡིན་པ་ཁྱོད་ཀྱི་བྱེ་བྲག་མ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དངོས་པོ་ཆོས་ཅན། ཤེས་བྱ་ཡིན་པ་ཁྱོད་ཀྱི་བྱེ་བྲག་མ་ཡིན་པར་ཐལ། ཤེས་བྱ་ཡིན་པ་ཁྱོད་ཀྱི་བྱེ་བྲག་ཏུ་སོང་བའི་འགྲོ་ཚུལ་གསུམ་མ་ཚང་བའི་ཕྱིར། མ་གྲུབ་ན། ཤེས་བྱ་ཡིན་པ་ཆོས་ཅན། ཁྱོད་དངོས་པོའི་བྱེ་བྲག་ཏུ་སོང་བའི་འགྲོ་ཚུལ་གསུམ་མ་ཚང་བར་ཐལ། ཁྱོད་རྟག་པ་ཡིན་པའི་ཕྱིར།

			༤ ཁོ་ན་རེ། ཤེས་བྱ་ཆོས་ཅན། སྤྱི་མ་ཡིན་པའི་སྤྱི་མ་ཡིན་པར་ཐལ། སྤྱི་མ་ཡིན་པའི་ཁྱོད་མེད་པའི་ཕྱིར། མ་གྲུབ་ན། དེ་ཆོས་ཅན། སྤྱི་མ་ཡིན་པའི་ཁྱོད་མེད་པར་ཐལ། ཁྱོད་ཡིན་ན་སྤྱི་ཡིན་པས་ཁྱབ་པའི་ཕྱིར། མ་གྲུབ་ན། ཤེས་བྱ་ཆོས་ཅན། ཁྱོད་ཡིན་ན་སྤྱི་ཡིན་པས་ཁྱབ་པར་ཐལ། ཁྱོད་སྤྱི་ཡི་སྤྱི་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། ཤེས་བྱ་ཆོས་ཅན། ཁྱོད་སྤྱི་ཡིན་པའི་སྤྱི་ཡིན་པར་ཐལ། སྤྱི་ཡིན་པ་དེ་ཁྱོད་ཀྱི་བྱེ་བྲག་ཡིན་པའི་ཕྱིར་རོ། །





བསྡུས་པ་འབྲིང་བའི་སྐོར།





མཚན་མཚོན་གྱི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། གཞི་གྲུབ་ན་མཚན་ཉིད་དང་མཚོན་བྱ་གང་རུང་ཡིན་པས་ཁྱབ་ཟེར་ན། མེ་དུ་གཉིས་ཆོས་ཅན། མཚན་ཉིད་དང་མཚོན་བྱ་གང་རུང་ཡིན་པར་ཐལ། གཞི་གྲུབ་པའི་ཕྱིར། ཁྱབ་པ་ཁས། མ་གྲུབ་ན། མེ་དུ་གཉིས་ཆོས་ཅན། གཞི་གྲུབ་པར་ཐལ། ཚད་མས་གྲུབ་པའི་ཕྱིར། རྩ་བར་འདོད་ན། མེ་དུ་གཉིས་ཆོས་ཅན། མཚན་ཉིད་དང་མཚོན་བྱ་གང་རུང་མ་ཡིན་པར་ཐལ། མཚན་ཉིད་མ་ཡིན་པ་གང་ཞིག །མཚོན་བྱ་ཡང་མ་ཡིན་པའི་ཕྱིར། རྟགས་དང་པོ་མ་གྲུབ་ན། མེ་དུ་གཉིས་ཆོས་ཅན། མཚན་ཉིད་མ་ཡིན་པར་ཐལ། རྫས་ཡོད་ཆོས་གསུམ་ཚང་བ་མ་ཡིན་པའི་ཕྱིར། མ་གྲུབ་ན། མེ་དུ་གཉིས་ཆོས་ཅན། རྫས་ཡོད་ཆོས་གསུམ་ཚང་བ་མ་ཡིན་པར་ཐལ། ཁྱོད་ཀྱི་མཚོན་བྱ་མེད་པའི་ཕྱིར། རྟགས་གཉིས་པ་མ་གྲུབ་ན། མེ་དུ་གཉིས་ཆོས་ཅན། མཚོན་བྱ་མ་ཡིན་པར་ཐལ། བཏགས་ཡོད་ཆོས་གསུམ་ཚང་བ་མ་ཡིན་པའི་ཕྱིར། མ་གྲུབ་ན། མེ་དུ་གཉིས་ཆོས་ཅན། བཏགས་ཡོད་ཆོས་གསུམ་ཚང་བ་མ་ཡིན་པར་ཐལ། ཁྱོད་ཀྱི་མཚན་ཉིད་མེད་པའི་ཕྱིར།

			༢ ཁ་ཅིག་ན་རེ། མཚོན་བྱ་ཡིན་ན་རྟག་པ་ཡིན་པས་ཁྱབ་ཟེར་ན། དངོས་པོ་ཆོས་ཅན། རྟག་པ་ཡིན་པར་ཐལ། མཚོན་བྱ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དངོས་པོ་ཆོས་ཅན། མཚོན་བྱ་ཡིན་པར་ཐལ། དོན་བྱེད་ནུས་པའི་མཚོན་བྱ་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། དོན་བྱེད་ནུས་པའི་མཚོན་བྱ་ཡིན་པར་ཐལ། དོན་བྱེད་ནུས་པ་ཁྱོད་ཀྱི་མཚན་ཉིད་ཡིན་པའི་ཕྱིར། རྩ་བར་འདོད་ན། དངོས་པོ་ཆོས་ཅན། རྟག་པ་མ་ཡིན་པར་ཐལ། མི་འཇིག་པའི་ཆོས་མ་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། མི་འཇིག་པའི་ཆོས་མ་ཡིན་པར་ཐལ། མི་རྟག་པ་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། མི་རྟག་པ་ཡིན་པར་ཐལ། འཇིག་པའི་ཆོས་ཡིན་པའི་ཕྱིར།

			༣ ཁ་ཅིག་ན་རེ། རྫས་ཡོད་ཆོས་གསུམ་ཚང་བ་ཡིན་ན་རྫས་ཡིན་པས་ཁྱབ་ཟེར་ན། མི་འཇིག་པའི་ཆོས་ཆོས་ཅན། རྫས་ཡིན་པར་ཐལ། རྫས་ཡོད་ཆོས་གསུམ་ཚང་བ་ཡིན་པའི་ཕྱིར། ཁྱབ་པ་ཁས། མ་གྲུབ་ན། མི་འཇིག་པའི་ཆོས་ཆོས་ཅན། རྫས་ཡོད་ཆོས་གསུམ་ཚང་བ་ཡིན་པར་ཐལ། མཚན་ཉིད་ཡིན་པའི་ཕྱིར། མ་གྲུབ་ན། མི་འཇིག་པའི་ཆོས་ཆོས་ཅན། མཚན་ཉིད་ཡིན་པར་ཐལ། རྟག་པའི་མཚན་ཉིད་ཡིན་པའི་ཕྱིར། མ་གྲུབ་ན། མི་འཇིག་པའི་ཆོས་ཆོས་ཅན། ཁྱོད་རྟག་པའི་མཚན་ཉིད་ཡིན་པར་ཐལ། རྟག་པ་ཁྱོད་ཀྱི་མཚོན་བྱ་ཡིན་པའི་ཕྱིར། རྩ་བར་འདོད་ན། མི་འཇིག་པའི་ཆོས་ཆོས་ཅན། རྫས་མ་ཡིན་པར་ཐལ། དངོས་པོ་མ་ཡིན་པའི་ཕྱིར། མ་གྲུབ་ན། མི་འཇིག་པའི་ཆོས་ཆོས་ཅན། དངོས་པོ་མ་ཡིན་པར་ཐལ། དོན་བྱེད་ནུས་པ་མ་ཡིན་པའི་ཕྱིར། མ་གྲུབ་ན། རྟགས་སླ།

			༤ ཁ་ཅིག་ན་རེ། མཚན་ཉིད་དང་གཅིག་ཡིན་ན་མཚན་ཉིད་དང་གཅིག་ཏུ་གྱུར་པའི་མཚན་ཉིད་ཡིན་པས་ཁྱབ་ཟེར་ན། མཚན་ཉིད་ཆོས་ཅན། མཚན་ཉིད་དང་གཅིག་ཏུ་གྱུར་པའི་མཚན་ཉིད་ཡིན་པར་ཐལ། མཚན་ཉིད་དང་གཅིག་ཡིན་པའི་ཕྱིར། ཁྱབ་པ་ཁས། མ་གྲུབ་ན། མཚན་ཉིད་ཆོས་ཅན། མཚན་ཉིད་དང་གཅིག་ཡིན་པར་ཐལ། མཚན་ཉིད་ཀྱི་ལྡོག་པ་ཡིན་པའི་ཕྱིར། མ་གྲུབ་ན། མཚན་ཉིད་ཆོས་ཅན། ཁྱོད་ཁྱོད་ཀྱི་ལྡོག་པ་ཡིན་པར་ཐལ། ཁྱོད་གཞི་གྲུབ་པའི་ཕྱིར། རྩ་བར་འདོད་ན། མཚན་ཉིད་ཆོས་ཅན། མཚན་ཉིད་དང་གཅིག་ཏུ་གྱུར་པའི་མཚན་ཉིད་མ་ཡིན་པར་ཐལ། མཚན་ཉིད་མ་ཡིན་པའི་ཕྱིར། མ་གྲུབ་ན། མཚན་ཉིད་ཆོས་ཅན། མཚན་ཉིད་མ་ཡིན་པར་ཐལ། མཚོན་བྱ་ཡིན་པའི་ཕྱིར། མ་གྲུབ་ན། མཚན་ཉིད་ཆོས་ཅན། མཚོན་བྱ་ཡིན་པར་ཐལ། ཁྱོད་ཀྱི་མཚན་ཉིད་ཡོད་པའི་ཕྱིར།

			༥ ཁ་ཅིག་ན་རེ། ཁྱོད་དུ་གྱུར་པའི་རྫས་ཡོད་ཆོས་གསུམ་ཚང་བ་ཁྱོད་ཡིན་ན། ཁྱོད་དུ་གྱུར་པའི་བཏགས་ཡོད་ཆོས་གསུམ་ཚང་བ་ཁྱོད་ཡིན་པས་ཁྱབ་ཟེར་ན། བུམ་པ་དང་ཐ་མི་དད་པ་ཆོས་ཅན། ཁྱོད་དུ་གྱུར་པའི་བཏགས་ཡོད་ཆོས་གསུམ་ཚང་བ་ཁྱོད་ཡིན་པར་ཐལ། ཁྱོད་དུ་གྱུར་པའི་རྫས་ཡོད་ཆོས་གསུམ་ཚང་བ་ཁྱོད་ཡིན་པའི་ཕྱིར། ཁྱབ་པ་ཁས། མ་གྲུབ་ན། བུམ་པ་དང་ཐ་མི་དད་པ་ཆོས་ཅན། ཁྱོད་དུ་གྱུར་པའི་རྫས་ཡོད་ཆོས་གསུམ་ཚང་བ་ཁྱོད་ཡིན་པར་ཐལ། བུམ་པ་དང་ཐ་མི་དད་པའི་ལྡོག་པ་ཡིན་པའི་ཕྱིར།མ་གྲུབ་ན། བུམ་པ་དང་ཐ་མི་དད་པ་ཆོས་ཅན། ཁྱོད་ཁྱོད་ཀྱི་ལྡོག་པ་ཡིན་པར་ཐལ། ཁྱོད་ཡོད་པ་ཡིན་པའི་ཕྱིར། རྩ་བར་འདོད་ན། བུམ་པ་དང་ཐ་མི་དད་པ་ཆོས་ཅན། ཁྱོད་དུ་གྱུར་པའི་བཏགས་ཡོད་ཆོས་གསུམ་ཚང་བ་ཁྱོད་མ་ཡིན་པར་ཐལ། ཁྱོད་བུམ་པ་དང་ཐ་མི་དད་པ་དང་གཅིག་ཡིན་པའི་ཕྱིར།

			༦ ཁ་ཅིག་ན་རེ། རི་བོང་རྭའི་བཏགས་ཡོད་ཆོས་གསུམ་མ་ཚང་བའི་ལྡོག་པ་དང་ཡིན་ཁྱབ་མཉམ་ཡིན་ན། མཚན་ཉིད་ཡིན་པས་ཁྱབ་ཟེར་ན། རི་བོང་རྭའི་མཚོན་བྱ་མ་ཡིན་པའི་མཚན་ཉིད་ཆོས་ཅན། མཚན་ཉིད་ཡིན་པར་ཐལ། རི་བོང་རྭའི་བཏགས་ཡོད་ཆོས་གསུམ་མ་ཚང་བའི་ལྡོག་པ་དང་ཡིན་ཁྱབ་མཉམ་ཡིན་པའི་ཕྱིར། ཁྱབ་པ་ཁས། མ་གྲུབ་ན། རི་བོང་རྭའི་མཚོན་བྱ་མ་ཡིན་པའི་མཚན་ཉིད་ཆོས་ཅན། རི་བོང་རྭའི་བཏགས་ཡོད་ཆོས་གསུམ་མ་ཚང་བའི་ལྡོག་པ་དང་ཡིན་ཁྱབ་མཉམ་ཡིན་པར་ཐལ། རི་བོང་རྭའི་བཏགས་ཡོད་ཆོས་གསུམ་མ་ཚང་བའི་ལྡོག་པ་དང་ཡིན་ཁྱབ་མཉམ་གྱི་འགྲོ་ཚུལ་ཚང་བའི་ཕྱིར། མ་གྲུབ་ན། རི་བོང་རྭའི་མཚོན་བྱ་མ་ཡིན་པའི་མཚན་ཉིད་ཆོས་ཅན། རི་བོང་རྭའི་བཏགས་ཡོད་ཆོས་གསུམ་མ་ཚང་བའི་ལྡོག་པ་དང་ཡིན་ཁྱབ་མཉམ་གྱི་འགྲོ་ཚུལ་ཚང་བར་ཐལ། རི་བོང་རྭའི་བཏགས་ཡོད་ཆོས་གསུམ་མ་ཚང་བའི་ལྡོག་པ་དང་ཐ་དད་གང་ཞིག །ཁྱོད་ཡིན་ན་རི་བོང་རྭའི་བཏགས་ཡོད་ཆོས་གསུམ་མ་ཚང་བའི་ལྡོག་པ་ཡིན་པས་ཁྱབ། རི་བོང་རྭའི་བཏགས་ཡོད་ཆོས་གསུམ་མ་ཚང་བའི་ལྡོག་པ་ཡིན་ན། ཁྱོད་ཡིན་པས་ཁྱབ་པའི་ཕྱིར། དང་པོ་སླ། གཉིས་པ་མ་གྲུབ་ན། རི་བོང་རྭའི་མཚོན་བྱ་མ་ཡིན་པ་ཆོས་ཅན། ཁྱོད་ཀྱི་མཚན་ཉིད་ཡིན་ན། རི་བོང་རྭའི་བཏགས་ཡོད་ཆོས་གསུམ་མ་ཚང་བའི་ལྡོག་པ་ཡིན་པས་ཁྱབ་པར་ཐལ། རི་བོང་རྭའི་བཏགས་ཡོད་ཆོས་གསུམ་མ་ཚང་བ་དེ་ཁྱོད་ཀྱི་མཚན་ཉིད་ཡིན་པའི་ཕྱིར། གསུམ་པ་མ་གྲུབ་ན། རི་བོང་རྭའི་བཏགས་ཡོད་ཆོས་གསུམ་མ་ཚང་བ་ཆོས་ཅན། ཁྱོད་ཀྱི་ལྡོག་པ་ཡིན་ན། རི་བོང་རྭའི་མཚོན་བྱ་མ་ཡིན་པའི་མཚན་ཉིད་ཡིན་པས་ཁྱབ་པར་ཐལ། ཁྱོད་རི་བོང་རྭའི་མཚོན་བྱ་མ་ཡིན་པའི་རྫས་ཡོད་ཆོས་གསུམ་ཚང་བ་ཡིན་པའི་ཕྱིར། རྩ་བར་འདོད་ན། རི་བོང་རྭའི་མཚོན་བྱ་མ་ཡིན་པའི་མཚན་ཉིད་ཆོས་ཅན། མཚན་ཉིད་མ་ཡིན་པར་ཐལ། མཚོན་བྱ་ཡིན་པའི་ཕྱིར། མ་གྲུབ་ན། རི་བོང་རྭའི་མཚོན་བྱ་མ་ཡིན་པའི་མཚན་ཉིད་ཆོས་ཅན། མཚོན་བྱ་ཡིན་པར་ཐལ། རི་བོང་རྭའི་མཚོན་བྱ་མ་ཡིན་པའི་རྫས་ཡོད་ཆོས་གསུམ་ཚང་བའི་མཚོན་བྱ་ཡིན་པའི་ཕྱིར། མ་གྲུབ་ན། རི་བོང་རྭའི་མཚོན་བྱ་མ་ཡིན་པ་ཆོས་ཅན། ཁྱོད་ཀྱི་མཚན་ཉིད་དེ། ཁྱོད་ཀྱི་རྫས་ཡོད་ཆོས་གསུམ་ཚང་བའི་མཚོན་བྱ་ཡིན་པར་ཐལ། ཁྱོད་མཚོན་བྱ་ཡིན་པའི་ཕྱིར།

			༧ ཁ་ཅིག་ན་རེ། རྟག་པ་མ་ཡིན་པ་གང་ཞིག །མཚན་ཉིད་ཡིན་ན། རྟག་པ་མ་ཡིན་པའི་མཚན་ཉིད་ཡིན་པས་ཁྱབ་ཟེར་ན། དོན་བྱེད་ནུས་པ་ཆོས་ཅན། རྟག་པ་མ་ཡིན་པའི་མཚན་ཉིད་ཡིན་པར་ཐལ། རྟག་པ་མ་ཡིན་པ་གང་ཞིག །མཚན་ཉིད་ཡིན་པའི་ཕྱིར། ཁྱབ་པ་ཁས། རྟགས་དང་པོ་མ་གྲུབ་ན། དོན་བྱེད་ནུས་པ་ཆོས་ཅན། རྟག་པ་མ་ཡིན་པར་ཐལ། མི་འཇིག་པའི་ཆོས་མ་ཡིན་པའི་ཕྱིར། མ་གྲུབ་ན། དོན་བྱེད་ནུས་པ་ཆོས་ཅན། མི་འཇིག་པའི་ཆོས་མ་ཡིན་པར་ཐལ། འཇིག་པའི་ཆོས་ཡིན་པའི་ཕྱིར། རྟགས་གཉིས་པ་མ་གྲུབ་ན། དོན་བྱེད་ནུས་པ་ཆོས་ཅན། མཚན་ཉིད་ཡིན་པར་ཐལ། དངོས་པོའི་མཚན་ཉིད་ཡིན་པའི་ཕྱིར། མ་གྲུབ་ན། དོན་བྱེད་ནུས་པ་ཆོས་ཅན། དངོས་པོའི་མཚན་ཉིད་ཡིན་པར་ཐལ། དངོས་པོའི་རྫས་ཡོད་ཆོས་གསུམ་ཚང་བ་ཡིན་པའི་ཕྱིར། རྩ་བར་འདོད་ན། དོན་བྱེད་ནུས་པ་ཆོས་ཅན། རྟག་པ་མ་ཡིན་པའི་མཚན་ཉིད་མ་ཡིན་པར་ཐལ། རྟག་པ་མ་ཡིན་པ་ཁྱོད་ཀྱི་མཚོན་བྱ་མ་ཡིན་པའི་ཕྱིར། མ་གྲུབ་ན། དོན་བྱེད་ནུས་པ་ཆོས་ཅན། རྟག་པ་མ་ཡིན་པ་ཁྱོད་ཀྱི་མཚོན་བྱ་མ་ཡིན་པར་ཐལ། རྟག་པ་མ་ཡིན་པ་ཡིན་ན་ཁྱོད་ཡིན་པས་མ་ཁྱབ་པའི་ཕྱིར།

			༨ ཁ་ཅིག་ན་རེ། ཁྱོད་ཡིན་ན་མཚན་ཉིད་ཡིན་པས་ཁྱབ་ན། ཁྱོད་མཚན་ཉིད་ཡིན་པས་ཁྱབ་ཟེར་ན། མཚན་ཉིད་ཆོས་ཅན། ཁྱོད་མཚན་ཉིད་ཡིན་པར་ཐལ། ཁྱོད་ཡིན་ན་མཚན་ཉིད་ཡིན་པས་ཁྱབ་པའི་ཕྱིར། ཁྱབ་པ་ཁས། མ་གྲུབ་ན། མཚན་ཉིད་ཆོས་ཅན། ཁྱོད་ཡིན་ན་མཚན་ཉིད་ཡིན་པས་ཁྱབ་པར་ཐལ། ཁྱོད་ཡིན་ན་རྫས་ཡོད་ཆོས་གསུམ་ཚང་བ་ཡིན་པས་ཁྱབ་པའི་ཕྱིར། མ་གྲུབ་ན། མཚན་ཉིད་ཆོས་ཅན། ཁྱོད་ཡིན་ན་རྫས་ཡོད་ཆོས་གསུམ་ཚང་བ་ཡིན་པས་ཁྱབ་པར་ཐལ། རྫས་ཡོད་ཆོས་གསུམ་ཚང་བ་ཁྱོད་ཀྱི་མཚན་ཉིད་ཡིན་པའི་ཕྱིར། མ་གྲུབ་ན། མཚན་ཉིད་ཆོས་ཅན། རྫས་ཡོད་ཆོས་གསུམ་ཚང་བ་ཁྱོད་ཀྱི་མཚན་ཉིད་ཡིན་པར་ཐལ། ཁྱོད་རྫས་ཡོད་ཆོས་གསུམ་ཚང་བའི་མཚོན་བྱ་ཡིན་པའི་ཕྱིར། རྩ་བར་འདོད་ན། མཚན་ཉིད་ཆོས་ཅན། ཁྱོད་མཚན་ཉིད་མ་ཡིན་པར་ཐལ། ཁྱོད་མཚོན་བྱ་ཡིན་པའི་ཕྱིར། མ་གྲུབ་ན། མཚན་ཉིད་ཆོས་ཅན། ཁྱོད་མཚོན་བྱ་ཡིན་པར་ཐལ། ཁྱོད་མཚོན་བྱའི་བྱེ་བྲག་ཡིན་པའི་ཕྱིར། མ་གྲུབ་ན། མཚན་ཉིད་ཆོས་ཅན། ཁྱོད་མཚོན་བྱའི་བྱེ་བྲག་ཡིན་པར་ཐལ། ཁྱོད་མཚོན་བྱ་ཡིན། ཁྱོད་མཚོན་བྱ་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་མཚོན་བྱ་ཡིན་པ་དུ་མ་གྲུབ་པའི་ཕྱིར། མ་ཁྱབ་ན། ཁྱབ་པར་ཐལ། དེ་ཁྱོད་ཀྱི་མཚན་ཉིད་ཡིན་པའི་ཕྱིར།

			༩ ཁ་ཅིག་ན་རེ། བཏགས་ཡོད་ཆོས་གསུམ་ཚང་བའི་མཚོན་བྱ། བཏགས་ཡོད་ཆོས་གསུམ་ཚང་བའི་མཚོན་བྱ་ཡིན་ཟེར་ན། བཏགས་ཡོད་ཆོས་གསུམ་ཚང་བའི་མཚོན་བྱ་ཆོས་ཅན། བཏགས་ཡོད་ཆོས་གསུམ་ཚང་བ་ཡིན་ན་ཁྱོད་ཡིན་པས་ཁྱབ་པར་ཐལ། ཁྱོད་དེའི་མཚོན་བྱ་ཡིན་པའི་ཕྱིར། འདོད་ན། དངོས་པོ་ཆོས་ཅན། བཏགས་ཡོད་ཆོས་གསུམ་ཚང་བའི་མཚོན་བྱ་ཡིན་པར་ཐལ། ཁྱོད་བཏགས་ཡོད་ཆོས་གསུམ་ཚང་བ་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། བཏགས་ཡོད་ཆོས་གསུམ་ཚང་བ་ཡིན་པར་ཐལ། མཚོན་བྱ་ཡིན་པའི་ཕྱིར། ཁྱབ་སྟེ། བཏགས་ཡོད་ཆོས་གསུམ་ཚང་བ་མཚོན་བྱའི་མཚན་ཉིད་ཡིན་པའི་ཕྱིར། གོང་དུ་འདོད་ན། བཏགས་ཡོད་ཆོས་གསུམ་ཚང་བ་ཆོས་ཅན། ཁྱོད་ཡིན་ན་དངོས་པོ་ཡིན་པས་ཁྱབ་པར་ཐལ། དངོས་པོ་ཁྱོད་ཀྱི་མཚོན་བྱ་ཡིན་པའི་ཕྱིར། འདོད་ན། ཤེས་བྱ་ཆོས་ཅན། དངོས་པོ་ཡིན་པར་ཐལ། བཏགས་ཡོད་ཆོས་གསུམ་ཚང་བ་ཡིན་པའི་ཕྱིར། ཁྱབ་པ་ཁས། འདོད་ན། ཤེས་བྱ་ཆོས་ཅན། མི་རྟག་པ་ཡིན་པར་ཐལ། དངོས་པོ་ཡིན་པའི་ཕྱིར། འདོད་མི་ནུས་ཏེ། རྟག་པ་ཡིན་པའི་ཕྱིར།

			༡༠ ཁ་ཅིག་ན་རེ། ཁྱོད་མ་ཡིན་པར་གྱུར་པའི་མཚན་ཉིད་མེད་ན། ཁྱོད་མ་ཡིན་པའི་མཚན་ཉིད་མེད་པས་ཁྱབ་ཟེར་ན། མཚན་ཉིད་ཆོས་ཅན། ཁྱོད་མ་ཡིན་པའི་མཚན་ཉིད་མེད་པར་ཐལ། ཁྱོད་མ་ཡིན་པར་གྱུར་པའི་མཚན་ཉིད་མེད་པའི་ཕྱིར། ཁྱབ་པ་ཁས། མ་གྲུབ་ན། མཚན་ཉིད་ཆོས་ཅན། ཁྱོད་མ་ཡིན་པར་གྱུར་པའི་མཚན་ཉིད་མེད་པར་ཐལ། ཁྱོད་མ་ཡིན་པ་ཡང་ཡིན། མཚན་ཉིད་ཀྱང་ཡིན་པའི་གཞི་མཐུན་པ་མེད་པའི་ཕྱིར། མ་གྲུབ་ན། མཚན་ཉིད་ཆོས་ཅན། ཁྱོད་མ་ཡིན་པ་ཡང་ཡིན། མཚན་ཉིད་ཀྱང་ཡིན་པའི་གཞི་མཐུན་པ་མེད་པར་ཐལ། ཁྱོད་རྫས་ཡོད་ཆོས་གསུམ་ཚང་བའི་མཚོན་བྱ་ཡིན་པའི་ཕྱིར། རྩ་བར་འདོད་ན། མཚན་ཉིད་ཆོས་ཅན། ཁྱོད་མ་ཡིན་པའི་མཚན་ཉིད་ཡོད་པར་ཐལ། ཁྱོད་མ་ཡིན་པ་མཚོན་བྱ་ཡིན་པའི་ཕྱིར། མ་གྲུབ་ན། མཚན་ཉིད་ཆོས་ཅན། ཁྱོད་མ་ཡིན་པ་མཚོན་བྱ་ཡིན་པར་ཐལ། ཁྱོད་མ་ཡིན་པ་བཏགས་ཡོད་ཆོས་གསུམ་ཚང་བ་ཡིན་པའི་ཕྱིར། མ་གྲུབ་ན། མཚན་ཉིད་མ་ཡིན་པ་ཆོས་ཅན། ཁྱོད་བཏགས་ཡོད་ཆོས་གསུམ་ཚང་བ་ཡིན་པར་ཐལ། ཁྱོད་རྫས་ཡོད་ཆོས་གསུམ་མ་ཚང་བའི་མཚོན་བྱ་ཡིན་པའི་ཕྱིར། མ་གྲུབ་ན། མཚན་ཉིད་མ་ཡིན་པ་ཆོས་ཅན། ཁྱོད་རྫས་ཡོད་ཆོས་གསུམ་མ་ཚང་བའི་མཚོན་བྱ་ཡིན་པར་ཐལ། རྫས་ཡོད་ཆོས་གསུམ་མ་ཚང་བ་ཁྱོད་ཀྱི་མཚན་ཉིད་ཡིན་པའི་ཕྱིར།

			༡༡ ཁ་ཅིག་ན་རེ། དངོས་པོ་ཡིན་ན་མཚོན་བྱ་མ་ཡིན་པའི་ཁྱབ་སྟེ། མཚོན་བྱ་ཡིན་ན་བཏགས་ཡོད་ཡིན་དགོས་པ་གང་ཞིག །དངོས་པོ་ཡིན་ན་བཏགས་ཡོད་མ་ཡིན་པའི་ཁྱབ་པའི་ཕྱིར་ཏེ། དངོས་པོ་ཡིན་ན་རྫས་ཡོད་ཡིན་པས་ཁྱབ་པའི་ཕྱིར་དང་། དངོས་པོ་ཡིན་ན་རང་མཚན་ཡིན་པས་ཁྱབ་པའི་ཕྱིར་ཟེར་ན། འོ་ན། བུམ་པ་ཆོས་ཅན། མཚོན་བྱ་མ་ཡིན་པར་ཐལ། དངོས་པོ་ཡིན་པའི་ཕྱིར། འདོད་ན། བུམ་པ་ཆོས་ཅན། མཚོན་བྱ་ཡིན་པར་ཐལ། ཁྱོད་བཏགས་ཡོད་ཆོས་གསུམ་ཚང་བ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་བཏགས་ཡོད་ཆོས་གསུམ་ཚང་བ་ཡིན་པར་ཐལ། ཁྱོད་ཀྱི་མཚན་ཉིད་ཡོད་པའི་ཕྱིར།





རང་ལུགས་བཞག་པ་ལ།


			མཚན་མཚོན་འཕྲོས་པའི་གཞུང་ཡོད་དེ། རྣམ་འགྲེལ་མངོན་སུམ་ལེའུ་ལས།

			དེ་ཕྱིར་གཞལ་བྱ་རྟོགས་པ་ཡིས། །

			སྒྲུབ་བྱེད་གཞལ་བྱའི་རང་བཞིན་ཉིད། །

			ཅེས་སོགས་གསུངས་པ་དེ་དེ་ཡིན་པའི་ཕྱིར། ལྔ་པ་མཚན་མཚོན་གྱི་རྣམ་གཞག་ལ་ལྔ་ལས། དང་པོ་མཚན་མཚོན་གཞི་གསུམ་གྱི་མཚན་ཉིད་བཤད་པ་ནི། རྩ་བ་ལས།

			མཚན་མཚོན་རྣམ་གཞག་འདི་ལྟ་སྟེ། །

			མཚན་ཉིད་གོ་བྱེད་ཡིན་པ་ཡོད། །

			རྫས་ཡོད་ཆོས་གསུམ་ཚང་བ་འོ། །

			མཚོན་བྱ་གོ་བྱ་ཡིན་པ་ཡོད། །



			བཏགས་ཡོད་ཆོས་གསུམ་ཚང་བ་འོ། །

			གཞུང་ལུགས་རྣམས་ལས་གོ་བྱ་དང་། །

			གོ་བྱེད་མི་འཁྲུལ་བ་རུ་འཇུག །

			གོ་བྱའི་སྟེང་དུ་མཚན་གཞི་ནི། །



			གོ་བྱེད་ཀྱིས་ནི་འཁྲུལ་མེད་རྟོགས། །

			མཚན་མཚོན་གཞི་གསུམ་རྣམ་གཞག་གསུངས། །

			ཞེས་བྱུང་། མཚན་ཉིད་རྣམས་རང་རང་གི་མཚོན་བྱ་དེ་གོ་བྱེད་དུ་འཇོག་བྱེད་ནི་མཚོན་བྱ་དེ་དག་གི་རྫས་ཡོད་ཆོས་གསུམ་ཚང་བར་འཇོག་ལ། མཚོན་བྱ་རྣམས་གོ་བྱར་འཇོག་བྱེད་ནི། མཚན་ཉིད་དེ་དག་གི་བཏགས་ཡོད་ཆོས་གསུམ་ཚང་བའོ། །ཚད་མའི་གཞུང་ལུགས་རྣམས་ལས་གོ་བྱ་དང་གོ་བྱེད་མི་འཁྲུལ་པར་འཇུག་པ་སྟེ་རྟོགས་པའི་ཆེད་ཏུ། མཚན་གཞི་ནི་གོ་བྱའི་སྟེང་ཏུ་སྟེ་གོ་བྱ་དང་སྦྱར་ནས་གོ་བྱེད་ཀྱིས་འཁྲུལ་མེད་དུ་རྟོགས་པར་བྱེད་པས་ན། མཚན་མཚོན་གཞི་གསུམ་གྱི་རྣམ་བཞག་གསུངས་སོ། །དོན་བསྡུ་ན་མཚན་ཉིད་ཀྱི་མཚན་ཉིད་ཡོད་དེ། རྫས་ཡོད་ཆོས་གསུམ་ཚང་བ་དེ་དེ་ཡིན་པའི་ཕྱིར། དེའང་མཚན་ཉིད་ལ་སྐྱོན་གསུམ་དང་བྲལ་བ་ཞིག་དགོས་ཏེ། རྗེ་བདུན་པའི་ཚད་མའི་ཀར་ཊཱིཀ་རིགས་གཞུང་རྒྱ་མཚོ་ལས། “དེའང་མ་ཁྱབ་ཁྱབ་ཆེ་མི་སྲིད་པའི་སྐྱོན་གསུམ་དང་བྲལ་བའི་མཚན་ཉིད་ཀྱིས་མིང་དོན་གྱི་འབྲེལ་བ་ལེགས་པར་འགྲུབ་པའི་ཕྱིར།” ཞེས་གསུངས་པའི་ཕྱིར། དང་པོ་མ་ཁྱབ་པའི་སྐྱོན་ནི། མཚན་ཉིད་གང་ཞིག །རང་གི་མཚན་གཞིའི་ཕྱོགས་གཅིག་ལ་མ་ཁྱབ་པའོ། །དཔེར་ན། བ་ལང་གི་མཚན་ཉིད་དུ་ནོག་ལྐོག་ཤལ་ཁྲ་བོ་བཀོད་པ་ལྟ་བུའོ། །གཉིས་པ་ཁྱབ་ཆེ་བའི་སྐྱོན་ནི། མཚན་ཉིད་གང་ཞིག །རང་གི་མཚན་གཞི་མ་ཡིན་པ་གཞན་ལ་ཡང་ཁྱབ་པ་སྟེ། དཔེར་ན། བ་ལང་གི་མཚན་ཉིད་དུ་དོན་བྱེད་ནུས་པ་བཀོད་པ་ལྟ་བུའོ། །གསུམ་པ་མི་སྲིད་པའི་སྐྱོན་ནི། མཚན་ཉིད་གང་ཞིག །རང་གི་མཚན་གཞི་ལ་མི་སྲིད་པ་སྟེ། ནོག་ལྐོག་ཤལ་རྟའི་མཚན་ཉིད་དུ་བཀོད་པ་ལྟ་བུའོ། །མཚོན་བྱའི་མཚན་ཉིད་ཡོད་དེ། བཏགས་ཡོད་ཆོས་གསུམ་ཚང་བ་དེ་དེ་ཡིན་པའི་ཕྱིར། མཚན་གཞིའི་མཚན་ཉིད་ཡོད་དེ། ཤེས་བྱ་ཀུན་ཁྱབ་ལས། “མཚན་ཉིད་ཀྱིས་མཚོན་བྱ་མཚོན་པའི་གཞིར་གྱུར་པ།” ཞེས་གསུངས་པའི་ཕྱིར།

			གཉིས་པ་མཚོན་སྦྱོར་ནི། རྩ་བ་ལས།

			དེ་ཡི་ཚུལ་དང་རྗེས་མཐུན་པར། །

			བུམ་པ་མཚན་གཞི་དངོས་པོར་མཚོན། །

			དོན་བྱེད་ནུས་པ་ཡིན་པས་སོ། །

			ཞེས་པ་མཚན་མཚོན་སྦྱོར་བར་འཐད། །

			ཅེས་བྱུང་། ཚད་མའི་གཞུང་ལུགས་ལས་གསུངས་ཚུལ་དེ་དང་རྗེས་སུ་མཐུན་པར་མཚོན་སྦྱོར་འགོད་ཚུལ་ནི། བུམ་པ་མཚན་གཞི། དངོས་པོ་ཡིན་པར་མཚོན། དོན་བྱེད་ནུས་པ་ཡིན་པས་སོ། །གསུམ་པ་མཚན་མཚོན་གྱི་དོན་ནི། རྩ་བ་ལས།

			ཡོངས་གྲགས་ཁྱབ་མཉམ་སྒོ་གཉིས་དང་། །

			ལྡོག་ཁྱབ་གཉིས་ནི་སྒོ་བཞི་འབུད། །

			མཚན་མཚོན་སྒོ་བཞི་ཡིན་ཞེས་གྲགས། །

			མཚན་གཞི་མཚོན་བྱའི་སྟེང་དུ་ནི། །



			མཚན་ཉིད་ཀྱིས་ནི་ངེས་པར་བྱེད། །

			ཅེས་བྱུང་། དངོས་པོ་ཡིན་ན་དོན་བྱེད་ནུས་པ་ཡིན་པས་ཁྱབ། དོན་བྱེད་ནུས་པ་ཡིན་ན་དངོས་པོ་ཡིན་པས་ཁྱབ་པ་སྟེ། ཁྱབ་མཉམ་གྱི་སྒོ་གཉིས་དང་། དངོས་པོ་མ་ཡིན་ན་དོན་བྱེད་ནུས་པ་མ་ཡིན་པས་ཁྱབ། དོན་བྱེད་ནུས་པ་མ་ཡིན་ན་དངོས་པོ་མ་ཡིན་པས་ཁྱབ་པ་སྟེ་ལྡོག་ཁྱབ་སྒོ་གཉིས། མཚན་མཚོན་སྒོ་བཞིར་ངེས་ཤིང་། ཚད་མས་ངེས་རིམ་ནི། མཚོན་བྱ་དངོས་པོ་དེ་ཉིད་མཚན་གཞི་བུམ་པའི་སྟེང་དུ་ནི། མཚན་ཉིད་དོན་བྱེད་ནུས་པ་དེ་ཉིད་ངེས་བྱེད་ཀྱིས་ངེས་པར་བྱེད་དགོས་ཏེ། བུམ་པ་དངོས་པོར་ཚད་མས་ངེས་པ་ལ། བུམ་པ་དོན་བྱེད་ནུས་པར་ཚད་མས་ངེས་པ་སྔོན་དུ་འགྲོ་དགོས་པའི་ཕྱིར། དེས་ན། མཚན་མཚོན་གཉིས་ཀྱི་ནང་ནས་མཚན་ཉིད་དེ་གོ་སླ་ཞིང་། དེ་ལ་ལྟོས་ཏེ་མཚོན་བྱ་དེ་གོ་དཀའ་བ་ཞིག་དགོས་སོ། །བཞི་པ་ཁྱབ་པ་བསྟན་པ་ནི། རྩ་བ་ལས།

			གཞི་དེ་མཚོན་བྱ་ཡིན་པའི་སྟེང་། །

			མཚན་ཉིད་ཅི་ཙམ་བརྩེགས་ཀྱང་ཡོད། །

			མཚོན་བྱ་བཏགས་ཡོད་གཉིས་ཀ་མེད། །

			གཞི་དེ་མཚན་ཉིད་ཡིན་པའི་སྟེང་། །



			བཏགས་ཡོད་ཅི་ཙམ་བརྩེགས་ཀྱང་ཡོད། །

			མཚན་ཉིད་རྫས་ཡོད་གཉིས་ཀ་མེད། །

			ཅེས་བྱུང་། མཚོན་བྱ་ཡིན་ན། ཁྱོད་ཀྱི་མཚན་ཉིད་ཀྱི་མཚན་ཉིད་སོགས་ཅི་ཙམ་བརྩེགས་ཀྱང་ཡོད་པས་ཁྱབ་པར་མ་ཟད། སྔ་མ་སྔ་མའི་རྫས་ཡོད་ཆོས་གསུམ་ཚང་བའི་མཚོན་བྱ་ཡིན་པས་ཁྱབ། ཁྱོད་དང་ཁྱོད་ཀྱི་མཚན་ཉིད་སོགས་ཀྱི་མཚོན་བྱ་དང་། བཏགས་ཡོད་ཆོས་གསུམ་ཚང་བ་གཉིས་ཀ་མེད་པས་ཁྱབ་བོ། ། མཚན་ཉིད་ཡིན་ན། ཁྱོད་ཀྱི་བཏགས་ཡོད་ཆོས་གསུམ་ཚང་བའི་བཏགས་ཡོད་ཆོས་གསུམ་ཚང་བ་སོགས་ཅི་ཙམ་བརྩེགས་ཀྱང་། སྔ་མ་སྔ་མའི་མཚོན་བྱའི་མཚན་ཉིད་ཡིན་པས་དེ་གཉིས་ཀ་ཡོད་པས་ཁྱབ་ལ། ཁྱོད་ཀྱི་མཚན་ཉིད་དང་། རྫས་ཡོད་ཆོས་གསུམ་ཚང་བ་གཉིས་ཀ་མེད་པས་ཁྱབ་བོ། །དེ་བཞིན་དུ་བདག་མེད་ཡིན་ན། ཁྱོད་ཀྱི་མཚན་ཉིད་མ་ཡིན་པ་ཁྱོད་ཀྱི་རྫས་ཡོད་ཆོས་གསུམ་མ་ཚང་བའི་མཚོན་བྱ་ཡིན་པས་ཁྱབ། དེ་ཡིན་ན་ཁྱོད་ཀྱི་མཚོན་བྱ་མ་ཡིན་པ་ཁྱོད་ཀྱི་བཏགས་ཡོད་ཆོས་གསུམ་མ་ཚང་བའི་མཚོན་བྱ་ཡིན་པས་ཀྱང་ཁྱབ་བོ། །དེས་ན། བུམ་པའི་རྫས་ཡོད་ཆོས་གསུམ་ཚང་བ་དེ། བུམ་པའི་མཚན་ཉིད་ཀྱི་མཚན་ཉིད། བུམ་པའི་མཚན་ཉིད་ཀྱི་རྫས་ཡོད་ཆོས་གསུམ་ཚང་བ་དེ། བུམ་པའི་མཚན་ཉིད་ཀྱི་མཚན་ཉིད་ཀྱི་མཚན་ཉིད། བུམ་པའི་མཚན་ཉིད་ཀྱི་མཚན་ཉིད་ཀྱི་རྫས་ཡོད་ཆོས་གསུམ་ཚང་བ་དེ། བུམ་པའི་མཚན་ཉིད་ཀྱི་མཚན་ཉིད་ཀྱི་མཚན་ཉིད་ཀྱི་མཚན་ཉིད། དེ་བཞིན་བུམ་པའི་མཚན་ཉིད་ཀྱི་ཞེས་ཇི་ཙམ་བརྩེགས་པ་རྣམས་ལ་རིགས་འགྲེ། གཞི་དེ་མཚན་ཉིད་ཡིན་པའི་སྟེང་ཞེས་རྩ་བ་ཚིག་རྐང་གསུམ་པོ་དེའི་དོན་གོ་སླ་བས་མ་སྤྲོས་སོ། །ལྔ་པ་མཚན་མཚོན་གྱི་རྣམ་གྲངས་ནི། རྩ་བ་ལས།

			ཡུལ་གྱི་མཚན་ཉིད་བློས་རིག་སོགས། །

			རྣམ་གྲངས་སློབ་དཔོན་ངག་ལས་ཤེས། །

			ཞེས་པ་ལྟར། ཡུལ་གྱི་མཚན་ཉིད་ལ་བློས་རིག་པར་བྱ་བ་དང་། ཤེས་བྱའི་མཚན་ཉིད་བློའི་ཡུལ་དུ་བྱ་རུང་བ་སོགས་མཚན་མཚོན་དག་གི་རྣམ་གྲངས་མང་པོ་སློབ་དཔོན་རྣམས་ཀྱི་ངག་ལས་ཤེས་པར་བྱའོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། མཚན་ཉིད་ཆོས་ཅན། ཁྱོད་མ་ཡིན་པའི་མཚན་ཉིད་མེད་པར་ཐལ། ཁྱོད་མཚན་ཉིད་མ་ཡིན་པ་དང་དངོས་འགལ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། མཚན་ཉིད་ཆོས་ཅན། མཚན་ཉིད་མ་ཡིན་པ་དང་དངོས་འགལ་ཡིན་པར་ཐལ། མཚན་ཉིད་མ་ཡིན་པ་དང་དངོས་སུ་མི་མཐུན་པར་གནས་པ་ཡིན་པའི་ཕྱིར། མ་གྲུབ་ན། མཚན་ཉིད་ཆོས་ཅན། མཚན་ཉིད་མ་ཡིན་པ་དང་དངོས་སུ་མི་མཐུན་པར་གནས་པ་ཡིན་པར་ཐལ། ཁྱོད་མཚན་ཉིད་མ་ཡིན་པ་དང་རྣམ་བཅད་ཡོངས་གཅོད་ཀྱི་སྒོ་ནས་དངོས་སུ་གཞི་མི་མཐུན་པར་གནས་པའི་ཕྱིར།

			༢ ཁོ་ན་རེ། དངོས་པོ་ཆོས་ཅན། རྟག་པ་ཡིན་པར་ཐལ། མཚོན་བྱ་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། ཚད་མ་མདོ་ལས། རྒྱུ་མཚན་ཅན་གྱི་སྒྲ་ཤེས་སྒྲུབ། །ཅེས་དང་། རིགས་གཞུང་རྒྱ་མཚོ་ལས། མེ་དང་ཆུ་ལ་སོགས་པ་མིང་གི་ཐ་སྙད་སྒྲ་སྤྱིའི་རང་བཞིན་ལ་མཚོན་བྱ་ཞེས་བྱ་སྟེ། ཞེས་གསུངས་པའི་ཕྱིར་ཟེར་ན། འདིར་ཐུན་མོང་བསྡུས་པའི་རྣམ་གཞག་འཆད་པའི་སྐབས་ཡིན་པའི་ཕྱིར་སྐྱོན་མེད་དོ། །

			༣ ཁ་ཅིག་ན་རེ། རྫས་ཡོད་ཆོས་གསུམ་ཚང་བ་ཆོས་ཅན། མཚན་ཉིད་ཀྱི་མཚན་ཉིད་མ་ཡིན་པར་ཐལ། མཚན་ཉིད་ཡིན་ན་རྫས་ཡོད་ཆོས་གསུམ་ཚང་བ་ཡིན་པས་མ་ཁྱབ་པའི་ཕྱིར། མ་གྲུབ་ན། དེར་ཐལ། དོན་བྱེད་ནུས་སྟོང་མཚན་ཉིད་ཡིན་པ་གང་ཞིག །རྫས་ཡོད་ཆོས་གསུམ་ཚང་བ་མ་ཡིན་པའི་ཕྱིར། མ་གྲུབ་ན། དེར་ཐལ། ཁྱོད་རྫས་མ་ཡིན་པའི་ཕྱིར་ཟེར་ན། མ་ཁྱབ་སྟེ། རྫས་ཡོད་ཆོས་གསུམ་ཚང་བ་ཡིན་ན། རྫས་སུ་གྲུབ་པ་ཡིན་མི་དགོས་པའི་ཕྱིར།

			༤ ཁ་ཅིག་ན་རེ། རྟག་པ་མ་ཡིན་པ་ཆོས་ཅན། དོན་བྱེད་ནུས་པའི་མཚོན་བྱ་ཡིན་པར་ཐལ། དོན་བྱེད་ནུས་པ་ཁྱོད་ཀྱི་མཚན་ཉིད་ཡིན་པའི་ཕྱིར། མ་གྲུབ་ན། དོན་བྱེད་ནུས་པ་ཆོས་ཅན། རྟག་པ་མ་ཡིན་པའི་མཚན་ཉིད་ཡིན་པར་ཐལ། རྟག་པ་མ་ཡིན་པ་གང་ཞིག །མཚན་ཉིད་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། རྟགས་དང་པོ་གྲུབ་པ་གང་ཞིག །རྟགས་གཉིས་པ་ཡང་གྲུབ་པའི་ཕྱིར། དང་པོ་གྲུབ་སྟེ། ཁྱོད་དངོས་པོ་ཡིན་པའི་ཕྱིར། གཉིས་པ་གྲུབ་སྟེ། ཁྱོད་དངོས་པོའི་མཚན་ཉིད་ཡིན་པའི་ཕྱིར། འོ་ན་ཁོ་རང་ལ། རྟག་པ་མ་ཡིན་པ་གང་ཞིག །རྒྱུ་ཡིན་ན་རྟག་པ་མ་ཡིན་པའི་རྒྱུ་ཡིན་པས་ཁྱབ་པར་ཐལ། འདོད་ན། དངོས་པོ་ཆོས་ཅན། རྟག་པ་མ་ཡིན་པའི་རྒྱུ་ཡིན་པར་ཐལ། རྟག་པ་མ་ཡིན་པ་གང་ཞིག །རྒྱུ་ཡིན་པའི་ཕྱིར།

			༥ ཁ་ཅིག་ན་རེ། གསེར་བུམ་ཆོས་ཅན། བུམ་པའི་མཚན་གཞི་ཡིན་པར་ཐལ། ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པས་བུམ་པ་མཚོན་པའི་གཞིར་གྱུར་པ་ཡིན་པའི་ཕྱིར། མ་གྲུབ་ན། གསེར་བུམ་ཆོས་ཅན། ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པས་བུམ་པ་མཚོན་པའི་གཞིར་གྱུར་པ་ཡིན་པར་ཐལ། ཁྱོད་བུམ་པ་དང་ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པ་གཉིས་ཀྱི་མཚན་མཚོན་འབྲེལ་པ་ངེས་པའི་གཞིར་གྱུར་པ་ཡིན་པའི་ཕྱིར། མ་གྲུབ་ན། གསེར་བུམ་ཆོས་ཅན། ཁྱོད་བུམ་པ་དང་ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པ་གཉིས་ཀྱི་མཚན་མཚོན་གྱི་འབྲེལ་པ་ངེས་པའི་གཞིར་གྱུར་པ་ཡིན་པར་ཐལ། ཁྱོད་བུམ་པ་དང་ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པ་གཉིས་ཀ་ཡིན་པའི་ཕྱིར་ཟེར་ན། མ་ཁྱབ། རྟགས་གྲུབ་སྟེ། ཁྱོད་བུམ་པ་ཡིན་པའི་ཕྱིར། རྩ་བར་འདོད་ན། གསེར་བུམ་ཆོས་ཅན། བུམ་པའི་མཚན་གཞི་མ་ཡིན་པར་ཐལ། ཁྱོད་རྟོགས་ན་བུམ་པ་རྟོགས་པས་ཁྱབ་པའི་ཕྱིར་རོ། །





རྒྱུ་འབྲས་ཀྱི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། ཆོས་དེའི་རྒྱུ་ཡིན་ན་ཆོས་དེའི་ཉེར་ལེན་གྱི་རྒྱུ་ཡིན་པས་ཁྱབ་ཟེར་ན། མིག་དབང་ཆོས་ཅན། མིག་ཤེས་ཀྱི་ཉེར་ལེན་གྱི་རྒྱུ་ཡིན་པར་ཐལ། མིག་ཤེས་ཀྱི་རྒྱུ་ཡིན་པའི་ཕྱིར། ཁྱབ་པ་ཁས། མ་གྲུབ་ན། མིག་དབང་ཆོས་ཅན། མིག་ཤེས་ཀྱི་རྒྱུ་ཡིན་པར་ཐལ། མིག་ཤེས་ཀྱི་བདག་རྐྱེན་ཡིན་པའི་ཕྱིར། མ་གྲུབ་ན། མིག་དབང་ཆོས་ཅན། མིག་ཤེས་ཀྱི་བདག་རྐྱེན་ཡིན་པར་ཐལ། མིག་ཤེས་ཀྱི་ཡུལ་འཛིན་ནུས་སུ་གཙོ་བོ་སྐྱེད་བྱེད་ཡིན་པའི་ཕྱིར། ཁྱབ་སྟེ། དེ་དེའི་མཚན་ཉིད་ཡིན་པའི་ཕྱིར། རྩ་བར་འདོད་ན། མིག་དབང་ཆོས་ཅན། མིག་ཤེས་ཀྱི་ཉེར་ལེན་གྱི་རྒྱུ་མ་ཡིན་པར་ཐལ། ཁྱོད་མིག་ཤེས་ཀྱི་ངོ་བོར་འགྱུར་རུང་མ་ཡིན་པའི་ཕྱིར། མ་གྲུབ་ན། མིག་དབང་ཆོས་ཅན། མིག་ཤེས་ཀྱི་ངོ་བོར་འགྱུར་རུང་མ་ཡིན་པར་ཐལ། གཟུགས་ཡིན་པའི་ཕྱིར། ཁྱབ་སྟེ། ཁྱོད་ཤེས་པ་ཡིན་ན་ཁྱོད་ཀྱི་ཉེར་ལེན་གྱི་རྒྱུ་གཟུགས་མ་ཡིན་པས་ཁྱབ་པའི་ཕྱིར་ཏེ། རྣམ་འགྲེལ་ལས།

			རྣམ་ཤེས་མིན་པས་རྣམ་ཤེས་ཀྱི། །

			ཉེར་ལེན་མིན་པའི་ཕྱིར་ཡང་གྲུབ། །

			ཅེས་གསུངས་པའི་ཕྱིར།

			༢ ཁ་ཅིག་ན་རེ། དངོས་པོ་ཡིན་ན་རྒྱུ་ལས་སྐྱེས་པས་ཁྱབ་ཟེར་ན། རྒྱུ་ཆོས་ཅན། རྒྱུ་ལས་སྐྱེས་པར་ཐལ། དངོས་པོ་ཡིན་པའི་ཕྱིར། ཁྱབ་པ་ཁས། མ་གྲུབ་ན། རྒྱུ་ཆོས་ཅན། དངོས་པོ་ཡིན་པར་ཐལ། རེས་འགའ་བའི་འདུས་བྱས་ཡིན་པའི་ཕྱིར། མ་གྲུབ་ན། རྒྱུ་ཆོས་ཅན། རེས་འགའ་བའི་འདུས་བྱས་ཡིན་པར་ཐལ། འདུས་བྱས་ཡིན་པའི་ཕྱིར། མ་གྲུབ་ན། རྒྱུ་ཆོས་ཅན། འདུས་བྱས་ཡིན་པར་ཐལ། རང་གི་རྒྱུ་རྐྱེན་ལས་སྐྱེས་པ་ཡིན་པའི་ཕྱིར། ཁྱབ་སྟེ། དེ་དེའི་མཚན་ཉིད་ཡིན་པའི་ཕྱིར། རྩ་བར་འདོད་ན། རྒྱུ་ཆོས་ཅན། རྒྱུ་ལས་སྐྱེས་པ་མ་ཡིན་པར་ཐལ། རྒྱུ་དང་གཅིག་ཡིན་པའི་ཕྱིར། མ་གྲུབ་ན། རྒྱུ་ཆོས་ཅན། རྒྱུ་དང་གཅིག་ཡིན་པར་ཐལ། སྐྱེད་བྱེད་ཀྱི་མཚོན་བྱ་ཡིན་པའི་ཕྱིར། མ་གྲུབ་ན། རྒྱུ་ཆོས་ཅན། ཁྱོད་སྐྱེད་བྱེད་ཀྱི་མཚོན་བྱ་ཡིན་པར་ཐལ། སྐྱེད་བྱེད་ཁྱོད་ཀྱི་མཚན་ཉིད་ཡིན་པའི་ཕྱིར།

			༣ ཁ་ཅིག་ན་རེ། རྒྱུ་ཡིན་ན་འབྲས་བུ་མ་ཡིན་པས་ཁྱབ་ཟེར་ན། ཀ་བ་ཆོས་ཅན། འབྲས་བུ་མ་ཡིན་པར་ཐལ། རྒྱུ་ཡིན་པའི་ཕྱིར། ཁྱབ་པ་ཁས། མ་གྲུབ་ན། ཀ་བ་ཆོས་ཅན། རྒྱུ་ཡིན་པར་ཐལ། སྐྱེད་བྱེད་ཡིན་པའི་ཕྱིར། མ་གྲུབ་ན། ཀ་བ་ཆོས་ཅན། ཁྱོད་སྐྱེད་བྱེད་ཡིན་པར་ཐལ། ཁྱོད་ཁྱོད་ཀྱི་སྐད་ཅིག་ཕྱི་མའི་སྐྱེད་བྱེད་ཡིན་པའི་ཕྱིར། མ་གྲུབ་ན། ཀ་བ་ཆོས་ཅན། ཁྱོད་ཁྱོད་ཀྱི་སྐད་ཅིག་ཕྱི་མའི་སྐྱེད་བྱེད་ཡིན་པར་ཐལ། ཁྱོད་རྒྱུན་བཅས་ཀྱི་དངོས་པོ་ཡིན་པའི་ཕྱིར། རྩ་བར་འདོད་ན། ཀ་བ་ཆོས་ཅན། འབྲས་བུ་ཡིན་པར་ཐལ། བསྐྱེད་བྱ་ཡིན་པའི་ཕྱིར། མ་གྲུབ་ན། ཀ་བ་ཆོས་ཅན། བསྐྱེད་བྱ་ཡིན་པར་ཐལ། ཁྱོད་ཀྱི་རྒྱུ་ཡོད་པའི་ཕྱིར།

			༤ ཁ་ཅིག་ན་རེ། ཕན་འདོགས་བྱེད་རྒྱུའི་མཚན་ཉིད་དང་། ཕན་གདགས་བྱ་འབྲས་བུའི་མཚན་ཉིད་ཡིན་ཟེར་ན། སློབ་མ་ཆོས་ཅན། བླ་མའི་རྒྱུ་ཡིན་པར་ཐལ། བླ་མའི་ཕན་འདོགས་བྱེད་ཡིན་པའི་ཕྱིར། ཁྱབ་པ་ཁས། མ་གྲུབ་ན། སློབ་མ་ཆོས་ཅན། བླ་མའི་ཕན་འདོགས་བྱེད་ཡིན་པར་ཐལ། བླ་མ་ལ་ཕན་འདོགས་པའི་ཕྱིར། མ་གྲུབ་ན། སློབ་མ་ཆོས་ཅན། བླ་མ་ལ་ཕན་འདོགས་པར་ཐལ། བླ་མ་ལ་བསྙེན་བཀུར་ཞུ་བར་བྱེད་པའི་ཕྱིར། རྩ་བར་འདོད་ན། སློབ་མ་ཆོས་ཅན། བླ་མའི་རྒྱུ་མ་ཡིན་པར་ཐལ། བླ་མའི་སྐྱེད་བྱེད་མ་ཡིན་པའི་ཕྱིར། མ་གྲུབ་ན། སློབ་མ་ཆོས་ཅན། བླ་མའི་སྐྱེད་བྱེད་མ་ཡིན་པར་ཐལ། དངོས་སུ་སྐྱེད་བྱེད་མ་ཡིན་པ་གང་ཞིག །བརྒྱུད་ནས་སྐྱེད་བྱེད་ཀྱང་མ་ཡིན་པའི་ཕྱིར། རྟགས་དང་པོ་མ་གྲུབ་ན། སློབ་མ་ཆོས་ཅན། བླ་མའི་དངོས་སུ་སྐྱེད་བྱེད་མ་ཡིན་པར་ཐལ། བླ་མ་ཁྱོད་ཀྱི་དངོས་འབྲས་མ་ཡིན་པའི་ཕྱིར། རྟགས་གཉིས་པ་མ་གྲུབ་ན། སློབ་མ་ཆོས་ཅན། བླ་མའི་བརྒྱུད་ནས་སྐྱེད་བྱེད་མ་ཡིན་པར་ཐལ། བླ་མ་ཁྱོད་ཀྱི་བརྒྱུད་འབྲས་མ་ཡིན་པའི་ཕྱིར། མ་གྲུབ་ན། སློབ་མ་ཆོས་ཅན། བླ་མ་ཁྱོད་ཀྱི་བརྒྱུད་འབྲས་མ་ཡིན་པར་ཐལ། བླ་མ་ཁྱོད་ཀྱི་བརྒྱུད་ནས་བསྐྱེད་བྱ་མ་ཡིན་པའི་ཕྱིར་ཏེ། ཁྱོད་བླ་མའི་བསྐྱེད་བྱ་ཡིན་པའི་ཕྱིར།

			༥ ཁ་ཅིག་ན་རེ། གཞི་དེའི་དངོས་རྒྱུ་ཡིན་ན་གཞི་དེའི་ལྷན་ཅིག་བྱེད་རྐྱེན་ཡིན་པས་ཁྱབ་ཟེར་ན། རྫ་བུམ་དངོས་སུ་སྐྱེད་བྱེད་ཀྱི་འཇིམ་པ་ཆོས་ཅན། རྫ་བུམ་གྱི་ལྷན་ཅིག་བྱེད་རྐྱེན་ཡིན་པར་ཐལ། རྫ་བུམ་གྱི་དངོས་རྒྱུ་ཡིན་པའི་ཕྱིར། ཁྱབ་པ་ཁས། མ་གྲུབ་ན། རྫ་བུམ་དངོས་སུ་སྐྱེད་བྱེད་ཀྱི་འཇིམ་པ་ཆོས་ཅན། རྫ་བུམ་གྱི་དངོས་རྒྱུ་ཡིན་པར་ཐལ། རྫ་བུམ་དངོས་སུ་སྐྱེད་བྱེད་ཡིན་པའི་ཕྱིར། མ་གྲུབ་ན། རྫ་བུམ་དངོས་སུ་སྐྱེད་བྱེད་ཀྱི་འཇིམ་པ་ཆོས་ཅན། རྫ་བུམ་དངོས་སུ་སྐྱེད་བྱེད་ཡིན་པར་ཐལ། རྫ་བུམ་དངོས་སུ་སྐྱེད་བྱེད་ཀྱི་འཇིམ་པ་དང་གཅིག་ཡིན་པའི་ཕྱིར། མ་གྲུབ་ན། རྫ་བུམ་དངོས་སུ་སྐྱེད་བྱེད་ཀྱི་འཇིམ་པ་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། ཁྱོད་གཞི་གྲུབ་པའི་ཕྱིར། རྩ་བར་འདོད་ན། རྫ་བུམ་དངོས་སུ་སྐྱེད་བྱེད་ཀྱི་འཇིམ་པ་ཆོས་ཅན། རྫ་བུམ་གྱི་ལྷན་ཅིག་བྱེད་རྐྱེན་མ་ཡིན་པར་ཐལ། རྫ་བུམ་གྱི་ཉེར་ལེན་ཡིན་པའི་ཕྱིར། མ་གྲུབ་ན། རྫ་བུམ་དངོས་སུ་སྐྱེད་བྱེད་ཀྱི་འཇིམ་པ་ཆོས་ཅན། རྫ་བུམ་གྱི་ཉེར་ལེན་ཡིན་པར་ཐལ། རྫ་བུམ་གྱི་ངོ་བོ་སྐྱེད་པ་ལ་གཙོ་བོར་གྱུར་པ་ཡིན་པའི་ཕྱིར་ཏེ། རྣམ་འགྲེལ་ལས།

			ཉེར་ལེན་འགྱུར་བ་མེད་པ་ན། །

			ཉེར་ལེན་ཅན་དག་འགྱུར་བ་ནི། །

			བྱེད་པར་མི་ནུས་དཔེར་འཇིམ་པ། །

			འགྱུར་བ་མེད་པར་བུམ་སོགས་བཞིན། །

			ཞེས་གསུངས་པའི་ཕྱིར་རོ། །





རང་ལུགས་བཞག་པ་ལ།


			རྒྱུ་འབྲས་འཕྲོས་པའི་གཞུང་ཡོད་དེ། རྣམ་འགྲེལ་རང་དོན་ལེའུ་ལས།

			རྒྱུ་ལ་རང་བཞིན་ཇི་སྙེད་ཅིག །

			མེད་ན་མི་འབྱུང་འབྲས་བུ་ནི། །

			ཞེས་དང་།

			མེ་ཡི་འབྲས་བུ་དུ་བ་སྟེ། །

			འབྲས་བུ་ཆོས་ཀྱི་རྗེས་འཇུག་ཕྱིར། །

			ཞེས་གསུངས་པ་དེ་ཡིན་པའི་ཕྱིར། དྲུག་པ་རྒྱུ་འབྲས་ཀྱི་རྣམ་གཞག་ལ་གཉིས། རྒྱུ་འབྲས་ཀྱི་རྣམ་བཞག་དངོས་དང་། འདུས་བྱས་ཀྱི་མཚན་ཉིད་འཕྲོས་དང་བཅས་པའོ། །དང་པོ་ལ། ཁུངས་འགོད་པ་དང་། དེའི་དོན་བཤད་པ་གཉིས་ལས། དང་པོ་ནི། རྩ་བ་ལས།

			རྒྱུ་དང་འབྲས་བུའི་རྣམ་གཞག་ནི། །

			སྡེ་བདུན་མཛད་པའི་གཞུང་ལུགས་ལས། །

			རྒྱུ་ལ་རང་བཞིན་ཇི་སྙེད་ཅིག །

			མེད་ན་མི་འབྱུང་འབྲས་བུར་གསུངས། །



			མེ་ཡི་འབྲས་བུ་དུ་བ་སྟེ། །

			འབྲས་བུ་ཆོས་ཀྱི་རྗེས་འཇུག་ཕྱིར། །

			ཞེས་གསུངས་རྒྱུ་འབྲས་འབྲེལ་བ་བསྟན། །

			ཞེས་བྱུང་། ཚད་མ་སྡེ་བདུན་མཛད་པ་པོ་དཔལ་ཆོས་ཀྱི་གྲགས་པའི་གཞུང་ལུགས་ཚད་མ་རྣམ་འགྲེལ་ལས་གསུངས་པའི་ཚིག་རྐང་དེ་བཞིས། དེ་བྱུང་འབྲེལ་བསྟན་པས་རྒྱུ་འབྲས་ཀྱི་རྣམ་བཞག་ཀྱང་བསྟན་ཏོ། །གཉིས་པ་ལ་བཞི་ལས། དང་པོ་མཚན་ཉིད་ནི། རྩ་བ་ལས།

			སྐྱེད་པར་བྱེད་པ་རྒྱུའི་མཚན་ཉིད། །

			བསྐྱེད་པར་བྱ་བ་འབྲས་བུ་ཡི། །

			མཚན་ཉིད་དུ་ནི་འཐད་པ་ཡིན། །

			ཞེས་བྱུང་། འདུས་བྱས་ཡིན་ན། །ཁྱོད་ཀྱི་སྐྱེད་བྱེད་ཁྱོད་ཀྱི་རྒྱུའི་མཚན་ཉིད་དང་། ཁྱོད་ཀྱི་བསྐྱེད་བྱ་ཁྱོད་ཀྱི་འབྲས་བུའི་མཚན་ཉིད་ཡིན་པས་ཁྱབ་བོ། །དེ་ལ་དང་པོ། རྒྱུ་ཡི་མཚན་ཉིད་ཡོད་དེ། སྐྱེད་བྱེད་དེའོ། །འབྲས་བུའི་མཚན་ཉིད་ཡོད་དེ། བསྐྱེད་བྱ་དེའོ། །རྒྱུ་ལ་དབྱེ་ན་བཞི་ཡོད་དེ། དངོས་རྒྱུ། བརྒྱུད་རྒྱུ། ཉེར་ལེན་གྱི་རྒྱུ། ལྷན་ཅིག་བྱེད་རྐྱེན་དེའོ། །དངོས་རྒྱུའི་མཚན་ཉིད་ཡོད་དེ། དངོས་སུ་སྐྱེད་བྱེད་དེའོ། །བརྒྱུད་རྒྱུའི་མཚན་ཉིད་ཡོད་དེ། བརྒྱུད་ནས་སྐྱེད་བྱེད་དེའོ། །ཉེར་ལེན་གྱི་རྒྱུའི་མཚན་ཉིད་ཡོད་དེ། འབྲས་བུའི་ངོ་བོ་སྐྱེད་པ་ལ་གཙོ་བོར་གྱུར་པ་དེ་ཡིན་ཏེ། རྗེ་བཙུན་ངལ་གསོ་ལས། འབྲས་བུའི་ངོ་བོ་སྐྱེད་པ་ལ་གཙོ་བོར་གྱུར་པ། ཞེས་གསུངས་པའི་ཕྱིར། ལྷན་ཅིག་བྱེད་རྐྱེན་གྱི་མཚན་ཉིད་ཡོད་དེ། འབྲས་བུའི་ཁྱད་པར་སྐྱེད་པ་ལ་གཙོ་བོར་གྱུར་པ་དེའོ། །རྒྱུའི་མཚན་གཞི་ཡོད་དེ། རྫ་བུམ་དེ་དེ་ཡིན་པའི་ཕྱིར། རྫ་བུམ་གྱི་དངོས་རྒྱུའི་མཚན་གཞི་ཡོད་དེ། རྫ་བུམ་དངོས་སུ་སྐྱེད་པར་བྱེད་པའི་འབྱུང་བ་བཞི་དེའོ། །རྫ་བུམ་གྱི་བརྒྱུད་རྒྱུའི་མཚན་གཞི་ཡོད་དེ། རྫ་བུམ་གྱི་བརྒྱུད་ནས་སྐྱེད་བྱེད་ཀྱི་འབྱུང་བ་བཞི་དེའོ། །རྫ་བུམ་གྱི་ཉེར་ལེན་གྱི་རྒྱུའི་མཚན་གཞི་ཡོད་དེ། རྫ་བུམ་གྱི་ངོ་བོ་སྐྱེད་པར་བྱེད་པའི་འཇིམ་པ་དེའོ། །རྫ་བུམ་གྱི་ལྷན་ཅིག་བྱེད་རྐྱེན་གྱི་མཚན་གཞི་ཡོད་དེ། རྫ་བུམ་བཟོ་མཁན་གྱི་གང་ཟག་དེའོ། །

			གཉིས་པ། འབྲས་བུའི་མཚན་ཉིད་ཡོད་དེ། བསྐྱེད་བྱ་དེའོ། །དེ་ལ་དབྱེ་ན། དངོས་འབྲས། བརྒྱུད་འབྲས། ཉེར་འབྲས། ལྷན་ཅིག་བྱེད་འབྲས་དང་བཞི་ལས། དང་པོའི་མཚན་ཉིད་ཡོད་དེ། དངོས་སུ་བསྐྱེད་བྱ་དེའོ། ། གཉིས་པའི་མཚན་ཉིད་ཡོད་དེ། བརྒྱུད་ནས་བསྐྱེད་བྱ་དེའོ། །གསུམ་པའི་མཚན་ཉིད་ཡོད་དེ། འབྲས་བུའི་ངོ་བོ་གཙོ་བོར་བསྐྱེད་བྱ་དེའོ། །བཞི་པའི་མཚན་ཉིད་ཡོད་དེ། འབྲས་བུའི་ཁྱད་པར་གཙོ་བོར་བསྐྱེད་བྱ་དེའོ། །འབྲས་བུའི་མཚན་གཞི་ཡོད་དེ། མྱུ་གུ་དེ་དེ་ཡིན་པའི་ཕྱིར། མྱུ་གུའི་དངོས་འབྲས་ཀྱི་མཚན་གཞི་ཡོད་དེ། མྱུ་གུའི་དངོས་སུ་བསྐྱེད་པར་བྱ་བའི་ལོ་མ་དང་འདབ་མ་ལྟ་བུའོ། །མྱུ་གུའི་བརྒྱུད་འབྲས་ཀྱི་མཚན་གཞི་ཡོད་དེ། མྱུ་གུའི་བརྒྱུད་ནས་བསྐྱེད་པར་བྱ་བའི་འབྲས་བུ་ལྟ་བུའོ། །མྱུ་གུའི་ཉེར་འབྲས་ཀྱི་མཚན་གཞི་ཡོད་དེ། མྱུ་གུའི་ངོ་བོ་གཙོ་བོར་བསྐྱེད་པར་བྱ་བའི་མྱུ་གུ་སྐད་ཅིག་ཕྱི་མ་དེའོ། །མྱུ་གུའི་ལྷན་ཅིག་བྱེད་འབྲས་ཀྱི་མཚན་གཞི་ཡོད་དེ། མྱུ་གུའི་འབྲས་བུར་གྱུར་པའི་མིག་ཤེས་དེའོ། །

			གཉིས་པ་རྒྱུ་འབྲས་རྟག་མི་རྟག་གང་ལ་འཇོག་པ་སྒྲུབ་བྱེད་དང་བཅས་པ་ནི། རྩ་བ་ལས།

			མི་རྟག་པ་ལ་རྒྱུ་འབྲས་ཡོད། །

			རྟག་ལ་རྒྱུ་འབྲས་ཡོད་མིན་ཏེ། །

			རེས་འགའ་བ་ཉིད་ཡིན་པས་ན། །

			སྡུག་བསྔལ་རྒྱུ་བཅས་གསུངས་ཕྱིར་རོ། །

			ཞེས་བྱུང་། མི་རྟག་པ་ཆོས་ཅན། རྒྱུ་འབྲས་དང་བཅས་པ་ཡིན་ཏེ། རེས་འགའ་བའི་དངོས་པོ་ཡིན་པའི་ཕྱིར། རྟག་པ་ཆོས་ཅན། རྒྱུ་འབྲས་དང་བཅས་པ་མ་ཡིན་ཏེ། རེས་འགའ་བའི་དངོས་པོ་མ་ཡིན་པའི་ཕྱིར། སྡུག་བསྔལ་བདེན་པ་ཆོས་ཅན། རྒྱུ་དང་བཅས་པ་ཡིན་ཏེ། རེས་འགའ་བའི་དངོས་པོ་ཡིན་པའི་ཕྱིར་རོ། །གསུམ་པ་གཞན་གྱིས་རྒྱུ་འབྲས་གཉིས་ཀྱི་འཇོག་ཚུལ་དགག་པ་ནི། རྩ་བ་ལས།

			ཁ་ཅིག་ཕན་འདོགས་བྱ་བྱེད་ཟེར། །

			མི་འཐད་རྐྱེན་ཡང་རྒྱུར་ཐལ་ཕྱིར། །

			ཞེས་བྱུང་། ཁ་ཅིག་གིས་དེས་ཆོས་དེ་ལ་ཕན་གདགས་བྱ་དང་། འདོགས་བྱེད་ཆོས་དེའི་འབྲས་བུ་དང་རྒྱུའི་མཚན་ཉིད་དུ་བཞག་པ་ལ། མི་འཐད་དེ། དེ་ལྟར་ན་རང་ཅག་གིས་ཆོས་སྒྲུབ་པའི་མཐུན་རྐྱེན་ཟས་གོས་སོགས་ཀྱང་རང་ཅག་གི་རྒྱུར་ཐལ་བའི་ཕྱིར། ཞེས་པའོ། །ཡང་ཆོས་དེ་ལ་ཕན་འདོགས་བྱེད་ཡིན་ན། ཆོས་དེའི་སྐྱེད་བྱེད་ཡིན་པས་ཁྱབ་པའི་ཕྱིར་ཏེ། རྣམ་འགྲེལ་ལས།

			ཕན་འདོགས་གང་ཡིན་སྐྱེད་པ་ཡིན། །

			ཞེས་གསུངས་པའི་ཕྱིར་ཟེར་ན་མ་ཁྱབ་སྟེ། དེའི་དོན་ནི། ཆོས་དེའི་ཕན་འདོགས་བྱེད་ཡིན་ན། ཆོས་དེའི་སྐྱེད་བྱེད་ཡིན་པས་ཁྱབ་ཅེས་པའི་དོན་ཡིན་པའི་ཕྱིར། ཞེས་ཆོས་དེ་ལ་ཕན་འདོགས་བྱེད་དང་། དེའི་ཕན་འདོགས་བྱེད་ཀྱི་ཁྱད་པར་ཕྱེ་དགོས་སོ། །བཞི་པ་དངོས་པོ་རྣམས་དུས་གང་དུ་དུས་གསུམ་སོ་སོར་འཇོག་ཚུལ་ནི། རྩ་བ་ལས།

			དངོས་པོ་ཐམས་ཅད་རང་རྒྱུའི་དུས། །

			མ་འོངས་རང་དུས་ད་ལྟར་བ། །

			རང་འབྲས་དུས་སུ་འདས་པར་ངེས། །

			ཞེས་བྱུང་། དངོས་པོ་ཡིན་ན། རང་རྒྱུའི་དུས་སུ་མ་འོངས་པ་དང་། རང་དུས་སུ་ད་ལྟར་བ་དང་། རང་གི་འབྲས་བུའི་དུས་སུ་འདས་པ་ཡིན་པས་ཁྱབ་བོ། །བུམ་པ་བུམ་པའི་རྒྱུ་དུས་སུ་མ་འོངས་པ་ཡིན་ཀྱང་། བུམ་པའི་རྒྱུ་དུས་སུ་བུམ་པ་མ་འོངས་པ་ཡིན་མིན་ཁས་ལེན་ཚུལ་གཉིས་ཡོད་མོད། སྔ་མ་བཟང་སྟེ། ང་ལས་ནུའི་དུས་སུ་སྟོན་པ་ཤཱཀ་ཐུབ་སེམས་ཅན་ཡིན་པའི་ཕྱིར་སོགས་མང་ངོ་། །

			གཉིས་པ་འདུས་བྱས་ཀྱི་མཚན་ཉིད་འཕྲོས་དང་བཅས་པ་ལ་གཉིས་ལས། དང་པོ་མཚན་ཉིད་དངོས་ནི། རྩ་བ་ལས།

			རང་གི་རྒྱུ་ལས་སྐྱེས་པ་ནི། །

			འདུས་བྱས་ཀྱི་ནི་མཚན་ཉིད་ཡིན། །

			ཞེས་བྱུང་བའི་དོན་གོ་སླའོ། །གཉིས་པ་འཕྲོས་དོན་ལ་གཉིས་ལས། དང་པོ་རང་སྒྲའི་ནང་དུ་ཆོས་ཅན་འཇུག་ཚུལ་ལ་ཡིན་འགོད་དང་ཡོད་འགོད་ཀྱི་ཚུལ་གཉིས་བསྡོམས་ཏེ་འཆད་པར། རྩ་བ་ལས།

			རང་ལ་ཆོས་ཅན་ཚང་བ་ཡང་། །

			སྐབས་ཐོབ་ཤེས་དགོས་འདི་ལྟ་སྟེ། །

			བུམ་པ་ཆོས་ཅན་དུ་བཟུང་ནས། །

			རང་གི་རྒྱུ་ལས་སྐྱེས་པར་ཐལ། །



			འདོད་ལན་བཏབ་སྟེ་བརྩི་བའི་ཚེ། །

			བུམ་པ་བུམ་པའི་རྒྱུ་ལས་སྐྱེས། །

			ཞེས་ཟེར་རིགས་པ་འདིས་མཚོན་ནས། །

			འབྲས་བུ་རང་ལས་སྐྱེས་སོགས་འགྲེ། །



			བུམ་པ་ཆོས་ཅན་དུ་བཟུང་ནས། །

			རང་གི་རྒྱུ་ནི་ཡོད་པར་ཐལ། །

			འདོད་ལན་བཏབ་སྟེ་བརྩི་བའི་ཚེ། །

			བུམ་པའི་རྒྱུ་ནི་ཡོད་ཅེས་ཟེར། །



			རང་ལ་ཆོས་ཅན་ཚང་བའི་ཚུལ། །

			ཁས་བླངས་སྔ་ཕྱི་མི་འགལ་ཏེ། །

			གོང་དུ་གཉིས་འཕར་བྱེད་པ་དང་། །

			ཕྱི་མར་གཅིག་འཕར་བྱེད་པ་ནི། །



			དོན་གྱིས་ཐོབ་པར་མཁས་པས་བཤད། །

			ཅེས་བྱུང་། རང་སྒྲའི་ནང་དུ་ཆོས་ཅན་ཡོད་ཚུལ་ཐལ་འགྱུར་འདི་གཉིས་ལྟར་ཡིན་འགོད་བྱས་ན་ཆོས་ཅན་གཉིས་འཕར་བྱེད་པ་དང་། ཡོད་འགོད་བྱས་ན་གཅིག་འཕར་བྱེད་པ་དོན་ཐོབ་ཀྱི་དབང་གིས་ཡིན་པས་མི་འགལ་བར་མཁས་པ་རྣམས་གསུངས་ཀྱང་། ཁྱབ་མཐའ་བཟུང་བ་མིན་ཏེ། བུམ་པ་ཆོས་ཅན། རང་དངོས་པོ་ཡིན་པར་ཐལ། ཞེས་པ་ལྟ་བུ་ཡིན་འགོད་ཡིན་ཀྱང་གང་ཡིན་པ་དངོས་སུ་ཐོན་པས་གཅིག་ལས་འཕར་མི་དགོས་པ་དང་། བུམ་པ་ཆོས་ཅན། རང་གི་རྒྱུའི་དུས་སུ་ཡོད་པར་ཐལ། ཞེས་པ་ལྟ་བུ་ཡོད་འགོད་ཡིན་ཀྱང་། རྒྱུ་ཙམ་ལས་གང་གི་དུས་སུ་ཡོད་པ་དངོས་སུ་མ་ཐོན་པས་གཉིས་འཕར་བྱེད་དགོས་པ་མཐའ་ཡས་པ་ཡོད་པའི་ཕྱིར་རོ། །

			གཉིས་པ་རང་སྒྲའི་ནང་དུ་ཆོས་ཅན་མི་འཇུག་པ་ནི། རྩ་བ་ལས།

			དཔེར་ན་རང་རིག་རང་མཚན་དང་། །

			རང་ཡིན་ལྡོག་ཆོས་ལ་སོགས་ཀྱི། །

			རང་ལ་ཆོས་ཅན་མི་འཇུག་པ། །

			དཔྱོད་ལྡན་ཡོངས་ལ་གྲགས་བཞིན་ནོ། །

			ཞེས་བྱུང་། དེ་ཡང་དཔེར་ན་རྟག་པ་ཆོས་ཅན། རང་ཉིད་ལྡོག་ཆོས་ཡིན་པར་ཐལ། ཞེས་པའི་རང་སྒྲ་གསལ་བའི་མིང་མཐའི་ཚིག་ཙམ་ཡིན་པས། རང་སྒྲའི་ནང་དུ་ཆོས་ཅན་མི་ཡོང་བར། རྟག་པ་རང་ཉིད་ལྡོག་ཆོས་ཡིན་པར་འདོད་ཅེས་བརྩི་ལ། བུམ་པ་ཆོས་ཅན། རང་ཉིད་རྫས་ཆོས་ཡིན་པར་ཐལ། ཞེས་པ་ལ། བུམ་པ་རྫས་ཆོས་ཡིན་པར་འདོད་ཟེར་དགོས་པ་བཞིན་དུ། རང་རིག་དང་རང་རིག་པ་དང་རང་མཚན་དང་རང་གི་མཚན་ཉིད་སོགས་ཀྱི་ཁྱད་པར་ཤེས་པར་བྱའོ། །





རྩོད་པ་སྤོང་བ་ལ།


			༡ ཁོ་ན་རེ། རྫ་མཁན་ཆོས་ཅན། རྫ་བུམ་གྱི་ཉེར་ལེན་གྱི་རྒྱུ་ཡིན་པར་ཐལ། རྫ་མཁན་རང་གི་འབྲས་བུ་རྫ་བུམ་གྱི་ངོ་བོ་སྐྱེད་པ་ལ་གཙོ་བོར་གྱུར་པ་ཡིན་པའི་ཕྱིར། མ་གྲུབ་ན། རྫ་མཁན་ཆོས་ཅན། རྫ་མཁན་རང་གི་འབྲས་བུ་རྫ་བུམ་གྱི་ངོ་བོ་སྐྱེད་པ་ལ་གཙོ་བོར་གྱུར་པ་ཡིན་པར་ཐལ། ཁྱོད་མེད་ན་རྫ་བུམ་གྱི་ངོ་བོ་མི་སྐྱེ་བས་ཁྱབ་པའི་ཕྱིར། མ་གྲུབ་ན། རྫ་མཁན་ཆོས་ཅན། ཁྱོད་མེད་ན་རྫ་བུམ་གྱི་ངོ་བོ་མི་སྐྱེ་བས་ཁྱབ་པར་ཐལ། ཁྱོད་རྫ་བུམ་གྱི་རྒྱུ་ཡིན་པའི་ཕྱིར་ཟེར་ན། མ་ཁྱབ། འོ་ན་ཁོ་རང་ལ། མིག་དབང་ཆོས་ཅན། མིག་ཤེས་ཀྱི་ཉེར་ལེན་གྱི་རྒྱུ་ཡིན་པར་ཐལ། མིག་དབང་རང་གི་འབྲས་བུ་མིག་ཤེས་ཀྱི་ངོ་བོ་སྐྱེད་པ་ལ་གཙོ་བོར་གྱུར་པ་ཡིན་པའི་ཕྱིར། འདོད་མི་རིགས་ཏེ། མིག་དབང་མིག་ཤེས་ཀྱི་ངོ་བོ་སྐྱེད་པ་ལ་གཙོ་བོར་གྱུར་པ་མ་ཡིན་པའི་ཕྱིར་ཏེ། མིག་དབང་མིག་ཤེས་ཀྱི་རྒྱུ་ཡིན་པ་གང་ཞིག །ཁྱོད་མིག་ཤེས་ཀྱི་ངོ་བོར་འགྲོ་བ་མ་ཡིན་པའི་ཕྱིར།

			༢ ཁོ་ན་རེ། དུང་སྒྲ་ཆོས་ཅན། རང་གི་ཉེར་འབྲས་རང་གི་རྫས་རྒྱུན་དུ་གཙོ་བོར་སྐྱེད་བྱེད་ཡིན་པར་ཐལ། ཉེར་ལེན་ཡིན་པའི་ཕྱིར། རྟགས་གྲུབ་སྟེ། དུང་སྒྲ་སྐད་ཅིག་གཉིས་པའི་ཉེར་ལེན་ཡིན་པའི་ཕྱིར། མ་གྲུབ་ན། དུང་སྒྲ་སྐད་ཅིག་དང་པོ་ཆོས་ཅན། ཁྱོད་ཁྱོད་ཀྱི་སྐད་ཅིག་གཉིས་པའི་ཉེར་ལེན་ཡིན་པར་ཐལ། ཁྱོད་རྫས་རྒྱུན་ཕྱི་མ་ཡོད་པའི་དངོས་པོ་ཡིན་པའི་ཕྱིར། རྩ་བར་འདོད་ན། དུང་སྒྲ་ཆོས་ཅན། རང་གི་ཉེར་འབྲས་རང་གི་རྫས་རྒྱུན་དུ་གཙོ་བོར་སྐྱེད་བྱེད་མ་ཡིན་པར་ཐལ། ཁྱོད་ཀྱི་རྫས་རྒྱུན་མེད་པའི་ཕྱིར་ཏེ། ཁྱོད་ཀྱི་རིགས་འདྲའི་རྒྱུན་མེད་པའི་ཕྱིར་ཟེར་ན། མ་ཁྱབ། འོ་ན། སྒྲའི་རིགས་འདྲའི་རྒྱུན་ཡོད་པར་ཐལ། སངས་རྒྱས་ཀྱི་གསུང་གི་རྒྱུན་ཡོད་པའི་ཕྱིར། ཁྱབ་པ་འགྲིག །

			༣ ཁ་ཅིག་ན་རེ། དངོས་པོ་ཆོས་ཅན། ཁྱོད་རྟག་པ་མ་ཡིན་པའི་སྐྱེད་བྱེད་ཡིན་པར་ཐལ། ཁྱོད་རྟག་པ་མ་ཡིན་པའི་རྒྱུ་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། རྟག་པ་མ་ཡིན་པའི་རྒྱུ་ཡིན་པར་ཐལ། རྟག་པ་མ་ཡིན་པར་གྱུར་པའི་རྒྱུ་ཡིན་པའི་ཕྱིར་ཟེར་ན་མ་ཁྱབ། མ་གྲུབ་ན། དངོས་པོ་ཆོས་ཅན། རྟག་པ་མ་ཡིན་པར་གྱུར་པའི་རྒྱུ་ཡིན་པར་ཐལ། རྟག་པ་མ་ཡིན་པ་དང་། རྒྱུ་གཉིས་ཀའི་གཞི་མཐུན་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། རྟག་པ་མ་ཡིན་པ་དང་། རྒྱུ་གཉིས་ཀའི་གཞི་མཐུན་ཡིན་པར་ཐལ། ཁྱོད་རྒྱུ་ཡིན་པའི་ཕྱིར། རྩ་བར་འདོད་ན། རྟག་པ་མ་ཡིན་པ་ཆོས་ཅན། དངོས་པོ་ཁྱོད་ཀྱི་སྐྱེད་བྱེད་མ་ཡིན་པར་ཐལ། ཁྱོད་ཀྱི་སྐྱེད་བྱེད་མེད་པའི་ཕྱིར། མ་གྲུབ་ན། རྟག་པ་མ་ཡིན་པ་ཆོས་ཅན། ཁྱོད་ཀྱི་སྐྱེད་བྱེད་མེད་པར་ཐལ། ཁྱོད་རྟག་པ་ཡིན་པའི་ཕྱིར། མ་གྲུབ་ན། རྟག་པ་མ་ཡིན་པ་ཆོས་ཅན། ཁྱོད་རྟག་པ་ཡིན་པར་ཐལ། རྟོག་པས་བཏགས་ཙམ་གྱི་ཆོས་ཡིན་པའི་ཕྱིར། ཁྱབ་སྟེ། རྣམ་འགྲེལ་ལས།

			ལྡོག་པ་ངོ་བོ་ཉིད་མེད་ཕྱིར། །

			གནས་དང་མི་གནས་རྟོག་པ་མིན། །

			སྤྱི་ཡི་བློ་ཡང་བསླད་པ་ཡིན། །

			ཞེས་གསུངས་པའི་ཕྱིར།

			༤ ཁ་ཅིག་ན་རེ། བུམ་པའི་ནང་གི་ཆུ་ཆོས་ཅན། བུམ་པའི་འབྲས་བུ་མ་ཡིན་པར་ཐལ། བུམ་པ་དང་དུས་མཉམ་དུ་ཡོད་པའི་ཆོས་ཡིན་པའི་ཕྱིར། མ་གྲུབ་ན། བུམ་པའི་ནང་གི་ཆུ་ཆོས་ཅན། བུམ་པ་དང་དུས་མཉམ་དུ་ཡོད་པའི་ཆོས་ཡིན་པར་ཐལ། བུམ་པའི་ནང་ལ་གནས་པའི་ཆོས་ཡིན་པའི་ཕྱིར་ཟེར་ན། མ་ཁྱབ་སྟེ། བུམ་པའི་ནང་གི་ཆུ་དེ་བུམ་པའི་འབྲས་བུ་ཡིན་པའི་ཕྱིར་ཏེ། བུམ་ནང་གི་ཆུ་དེ་བུམ་པ་ལ་བརྟེན་པ་གང་ཞིག །དེ་གཉིས་རྫས་ཐ་དད་ཡིན་པའི་ཕྱིར། ཁྱབ་སྟེ། རྣམ་འགྲེལ་ལས།

			རྟག་ལ་ཕན་འདོགས་མེད་པའི་ཕྱིར། །

			རྟེན་མིན་ལྟུང་བའི་ཚུལ་ཅན་གྱིས། །

			རྒྱ་ཤུག་སོགས་ལའང་དེ་ཡི་ཡུལ། །

			སྐྱེད་པ་འཁར་གཞོང་སོགས་པས་ནུས། །

			དེ་ཡང་དེ་ལ་མི་སྲིད་དོ། །

			ཞེས་དོན་གཞན་གྱི་རྟེན་བརྟེན་པ་ཡིན་ན་རྒྱུ་འབྲས་ཡིན་དགོས་པ་བསལ་བས་སོ། །

			༥ ཁ་ཅིག་ན་རེ། སློབ་མ་ཆོས་ཅན། བླ་མའི་རྒྱུ་ཡིན་པར་ཐལ། བླ་མ་ལ་ཕན་འདོགས་བྱེད་ཡིན་པའི་ཕྱིར། མ་ཁྱབ་ན། ཁྱབ་པར་ཐལ། རྣམ་འགྲེལ་ལས།

			ཕན་འདོགས་གང་ཡིན་སྐྱེད་པ་ཡིན། །

			ཞེས་གསུངས་པའི་ཕྱིར་ཟེར་ན་མ་ཁྱབ་སྟེ། དེའི་དོན་ནི། ཆོས་དེའི་ཕན་འདོགས་བྱེད་ཡིན་ན། ཆོས་དེའི་སྐྱེད་བྱེད་ཡིན་པས་ཁྱབ་ཅེས་པའི་དོན་ཡིན་པའི་ཕྱིར། ཞེས་ཆོས་དེ་ལ་ཕན་འདོགས་བྱེད་དང་། དེའི་ཕན་འདོགས་བྱེད་ཀྱི་ཁྱད་པར་ཕྱེ་དགོས་སོ། །





དུས་གསུམ་གྱི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། གཞི་གྲུབ་ན། འདས་མ་འོངས་ད་ལྟ་བ་གསུམ་པོ་གང་རུང་ཡིན་པས་ཁྱབ་ཟེར་ན། ཤེས་བྱ་ཆོས་ཅན། འདས་མ་འོངས་ད་ལྟ་བ་གསུམ་པོ་གང་རུང་ཡིན་པར་ཐལ། གཞི་གྲུབ་པའི་ཕྱིར། ཁྱབ་པ་ཁས། མ་གྲུབ་ན། ཤེས་བྱ་ཆོས་ཅན། གཞི་གྲུབ་པར་ཐལ། ཚད་མས་གྲུབ་པའི་ཕྱིར། གོང་དུ་འདོད་ན། ཤེས་བྱ་ཆོས་ཅན། འདས་མ་འོངས་ད་ལྟ་བ་གསུམ་པོ་གང་རུང་མ་ཡིན་པར་ཐལ། ད་ལྟ་བ་མ་ཡིན་པ་གང་ཞིག །འདས་པ་ཡང་མ་ཡིན། མ་འོངས་པ་ཡང་མ་ཡིན་པའི་ཕྱིར། དང་པོ་མ་གྲུབ་ན། ཤེས་བྱ་ཆོས་ཅན། ད་ལྟ་བ་མ་ཡིན་པར་ཐལ། དངོས་པོ་མ་ཡིན་པའི་ཕྱིར། མ་ཁྱབ་ན་ཁྱབ་པ་ཡོད་པར་ཐལ། ད་ལྟ་བ་དང་དངོས་པོ་གཉིས་དོན་གཅིག་ཡིན་པའི་ཕྱིར། གཉིས་པ་མ་གྲུབ་ན། ཤེས་བྱ་ཆོས་ཅན། འདས་པ་མ་ཡིན་པར་ཐལ། ཐལ་ཟིན་པ་མ་ཡིན་པའི་ཕྱིར། མ་གྲུབ་ན། ཤེས་བྱ་ཆོས་ཅན། ཐལ་ཟིན་པ་མ་ཡིན་པར་ཐལ། ཞིག་ཟིན་པ་མ་ཡིན་པའི་ཕྱིར། མ་གྲུབ་ན། ཤེས་བྱ་ཆོས་ཅན། ཞིག་ཟིན་པ་མ་ཡིན་པར་ཐལ། དངོས་པོ་གཞན་ཞིག་པའི་ཆ་མ་ཡིན་པའི་ཕྱིར། གསུམ་པ་མ་གྲུབ་ན། ཤེས་བྱ་ཆོས་ཅན། མ་འོངས་པ་མ་ཡིན་པར་ཐལ། མ་སླེབ་ཅིང་ཐལ་མ་ཟིན་པ་མ་ཡིན་པའི་ཕྱིར། མ་གྲུབ་ན། ཤེས་བྱ་ཆོས་ཅན། མ་སླེབ་ཅིང་ཐལ་མ་ཟིན་པ་མ་ཡིན་པར་ཐལ། ཤེས་བྱའི་ལྡོག་པ་ཡིན་པའི་ཕྱིར།

			༢ ཁ་ཅིག་ན་རེ། ཀ་བའི་དུས་སུ་འདས་པ་ཡིན་ན། འདས་པ་ཡིན་པས་ཁྱབ་ཟེར་ན། ཀ་བའི་རྒྱུ་ཆོས་ཅན། འདས་པ་ཡིན་པར་ཐལ། ཀ་བའི་དུས་སུ་འདས་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། ཀ་བའི་རྒྱུ་ཆོས་ཅན། ཀ་བའི་དུས་སུ་འདས་པ་ཡིན་པར་ཐལ། ཀ་བའི་དུས་སུ་ཐལ་ཟིན་པ་ཡིན་པའི་ཕྱིར། མ་གྲུབ་ན། ཀ་བའི་རྒྱུ་ཆོས་ཅན། ཀ་བའི་དུས་སུ་ཐལ་ཟིན་པ་ཡིན་པར་ཐལ། ཀ་བའི་དུས་སུ་འགགས་ཟིན་པ་ཡིན་པའི་ཕྱིར། མ་གྲུབ་ན། ཀ་བའི་རྒྱུ་ཆོས་ཅན། ཀ་བའི་དུས་སུ་འགགས་ཟིན་པ་ཡིན་པར་ཐལ། ཀ་བའི་རྒྱུ་དང་གཅིག་ཡིན་པའི་ཕྱིར། མ་གྲུབ་ན། ཀ་བའི་རྒྱུ་ཆོས་ཅན། ཀ་བའི་རྒྱུ་དང་གཅིག་ཡིན་པར་ཐལ། ཀ་བའི་རྒྱུ་དང་གཅིག་ཏུ་གྱུར་པའི་ཀ་བའི་རྒྱུ་ཡིན་པའི་ཕྱིར། རྩ་བར་འདོད་ན། ཀ་བའི་རྒྱུ་ཆོས་ཅན། འདས་པ་མ་ཡིན་པར་ཐལ། ཐལ་ཟིན་པ་མ་ཡིན་པའི་ཕྱིར། མ་གྲུབ་ན། ཀ་བའི་རྒྱུ་ཆོས་ཅན། ཐལ་ཟིན་པ་མ་ཡིན་པར་ཐལ། འགགས་ཟིན་པ་མ་ཡིན་པའི་ཕྱིར། མ་གྲུབ་ན། ཀ་བའི་རྒྱུ་ཆོས་ཅན། འགགས་ཟིན་པ་མ་ཡིན་པར་ཐལ། སྐྱེས་ལ་མ་འགག་པ་ཡིན་པའི་ཕྱིར། མ་གྲུབ་ན། ཀ་བའི་རྒྱུ་ཆོས་ཅན། སྐྱེས་ལ་མ་འགག་པ་ཡིན་པར་ཐལ། ད་ལྟ་བ་ཡིན་པའི་ཕྱིར།

			༣ ཁ་ཅིག་ན་རེ། གཞི་གྲུབ་ན་ད་ལྟ་བ་ཡིན་པས་ཁྱབ་ཟེར་ན། འདུས་མ་བྱས་ཀྱི་ནམ་མཁའ་ཆོས་ཅན། ཁྱོད་ད་ལྟ་བ་ཡིན་པར་ཐལ། གཞི་གྲུབ་པའི་ཕྱིར། ཁྱབ་པ་ཁས། མ་གྲུབ་ན། འདུས་མ་བྱས་ཀྱི་ནམ་མཁའ་ཆོས་ཅན། གཞི་གྲུབ་པར་ཐལ། ཡོད་པ་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། གཞི་གྲུབ་དང་ཡོད་པ་དོན་གཅིག་ཡིན་པའི་ཕྱིར། རྩ་བར་འདོད་ན། འདུས་མ་བྱས་ཀྱི་ནམ་མཁའ་ཆོས་ཅན། ཁྱོད་ད་ལྟ་བ་མ་ཡིན་པར་ཐལ། སྐྱེས་ལ་མ་འགགས་པ་མ་ཡིན་པའི་ཕྱིར།

			༤ ཁ་ཅིག་ན་རེ། ས་བོན་ལ་ལྟོས་ནས་མ་འོངས་པ་ཡིན་ན་མ་འོངས་པ་ཡིན་པས་ཁྱབ་ཟེར་ན། མྱུ་གུ་ཆོས་ཅན། མ་འོངས་པ་ཡིན་པར་ཐལ། ས་བོན་ལ་ལྟོས་ནས་མ་འོངས་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། མྱུ་གུ་ཆོས་ཅན། ས་བོན་ལ་ལྟོས་ནས་མ་འོངས་པ་ཡིན་པར་ཐལ། ས་བོན་ལ་ལྟོས་ནས་མ་སླེབ་ཅིང་ཐལ་མ་ཟིན་པ་ཡིན་པའི་ཕྱིར། མ་གྲུབ་ན། མྱུ་གུ་ཆོས་ཅན། ས་བོན་ལ་ལྟོས་ནས་མ་སླེབ་ཅིང་ཐལ་མ་ཟིན་པ་ཡིན་པར་ཐལ། ཁྱོད་ས་བོན་གྱི་འབྲས་བུ་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། རྩ་བ་ལས།

			དངོས་པོ་ཐམས་ཅད་རང་རྒྱུའི་དུས། །

			མ་འོངས་་་

			ཞེས་གསུངས་པའི་ཕྱིར། རྩ་བར་འདོད་ན། མྱུ་གུ་ཆོས་ཅན། མ་འོངས་པ་མ་ཡིན་པར་ཐལ། མ་སླེབ་ཅིང་ཐལ་མ་ཟིན་པ་མ་ཡིན་པའི་ཕྱིར། མ་གྲུབ་ན། མྱུ་གུ་ཆོས་ཅན། མ་སླེབ་ཅིང་ཐལ་མ་ཟིན་པ་མ་ཡིན་པར་ཐལ། ད་ལྟ་བ་ཡིན་པའི་ཕྱིར། མ་གྲུབ་ན། མྱུ་གུ་ཆོས་ཅན། ད་ལྟ་བ་ཡིན་པར་ཐལ། སྐྱེས་ལ་མ་འགག་པ་ཡིན་པའི་ཕྱིར།

			༥ ཁ་ཅིག་ན་རེ། བུམ་པའི་མ་འོངས་པ་ཡིན་ན། བུམ་པ་ལ་ལྟོས་ཏེ་མ་འོངས་པ་ཡིན་པས་ཁྱབ་ཟེར་ན། བུམ་པའི་རྒྱུ་ཆོས་ཅན། བུམ་པ་ལ་ལྟོས་ཏེ་མ་འོངས་པ་ཡིན་པར་ཐལ། བུམ་པའི་མ་འོངས་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། བུམ་པའི་རྒྱུ་ཆོས་ཅན། བུམ་པའི་མ་འོངས་པ་ཡིན་པར་ཐལ། བུམ་པ་དེ་ཁྱོད་ལ་ལྟོས་ཏེ་མ་སླེབ་ཅིང་ཐལ་མ་ཟིན་པ་ཡིན་པའི་ཕྱིར། རྩ་བར་འདོད་ན། བུམ་པའི་རྒྱུ་ཆོས་ཅན། བུམ་པ་ལ་ལྟོས་ཏེ་མ་འོངས་པ་མ་ཡིན་པར་ཐལ། བུམ་པ་ལ་ལྟོས་ཏེ་མ་སླེབ་ཅིང་ཐལ་མ་ཟིན་པ་མ་ཡིན་པའི་ཕྱིར། མ་གྲུབ་ན། བུམ་པའི་རྒྱུ་ཆོས་ཅན། བུམ་པ་ལ་ལྟོས་ཏེ་མ་སླེབ་ཅིང་ཐལ་མ་ཟིན་པ་མ་ཡིན་པར་ཐལ། བུམ་པ་ལ་ལྟོས་ཏེ་ཐལ་ཟིན་པ་ཡིན་པའི་ཕྱིར། མ་གྲུབ་ན། བུམ་པའི་རྒྱུ་ཆོས་ཅན། བུམ་པ་ལ་ལྟོས་ཏེ་ཐལ་ཟིན་པ་ཡིན་པར་ཐལ། བུམ་པ་ལ་ལྟོས་ཏེ་འགགས་ཟིན་པ་ཡིན་པའི་ཕྱིར་ཏེ། བུམ་པའི་དུས་སུ་འདས་ཟིན་པ་ཡིན་པའི་ཕྱིར་རོ། །





རང་ལུགས་བཞག་པ་ལ།


			རྩ་བ་ལས།

			དངོས་པོ་ཐམས་ཅད་རང་རྒྱུའི་དུས། །

			མ་འོངས་རང་དུས་ད་ལྟ་བ། །

			རང་འབྲས་དུས་སུ་འདས་པར་ངེས། །

			ཞེས་པ་སྟེ། དུས་གསུམ་ནི་དངོས་པོ་ཐམས་ཅད་ལ་ལྡན་པ་ཡིན་ཏེ། དངོས་པོ་ཡིན་ན། རང་གི་རྒྱུའི་དུས་སུ་མ་འོངས་པ། རང་དུས་སུ་ད་ལྟ་བ། རང་གི་འབྲས་བུའི་དུས་སུ་འདས་པར་ངེས་པས་ཁྱབ་པ་གྲུབ་པའི་ཕྱིར། དུས་གསུམ་སོ་སོའི་མཚན་ཉིད་ཡོད་དེ། ཤེས་བྱ་ཀུན་ཁྱབ་ལས། “འདས་པའི་མཚན་ཉིད་ཐལ་ཟིན་པ། མ་འོངས་པའི་མཚན་ཉིད་མ་སླེབ་ཅིང་ཐལ་མ་ཟིན་པ། ད་ལྟ་བའི་མཚན་ཉིད་སྐྱེས་ལ་མ་འགག་པ།” ཞེས་གསུངས་པའི་ཕྱིར། དུས་གསུམ་སོ་སོའི་མཚན་གཞི་གཞག་ཏུ་ཡོད་དེ། འདས་པའི་མཚན་གཞི་ནི། བུམ་པའི་འབྲས་བུའི་དུས་སུ་བུམ་པ་ཞིག་པའི་ཆ་ལྟ་བུའོ། །མ་འོངས་པའི་མཚན་གཞི་ནི། བུམ་པའི་རྒྱུའི་དུས་སུ་བུམ་པ་མ་སྐྱེས་པ་ལྟ་བུའོ། །ད་ལྟ་བའི་མཚན་གཞི་ནི། བུམ་པ་ལྟ་བུའོ། །





རྩོད་པ་སྤོང་བ་ལ།


			༡ ཁོ་ན་རེ། སྐྱེས་ལ་མ་འགག་པ་ད་ལྟ་བའི་མཚན་ཉིད་ཡིན་ན། མོ་གཤམ་གྱི་བུ་ཆོས་ཅན། ད་ལྟ་བ་ཡིན་པར་ཐལ། སྐྱེས་ལ་མ་འགག་པ་ཡིན་པའི་ཕྱིར། མ་གྲུབ་ན། མོ་གཤམ་གྱི་བུ་ཆོས་ཅན། སྐྱེས་ལ་མ་འགག་པ་ཡིན་པར་ཐལ། སྐྱེས་ལ་མ་ཞིག་པ་ཡིན་པའི་ཕྱིར་ཏེ། མ་ཞིག་པ་ཡིན་པའི་ཕྱིར་ཟེར་ན། མ་ཁྱབ་བོ། །

			༢ ཁ་ཅིག་ན་རེ། འདས་པའི་གང་ཟག་ཡོད་པར་ཐལ། ཤི་བའི་གང་ཟག་ཡོད་པའི་ཕྱིར། མ་གྲུབ་ན། ཤི་བའི་གང་ཟག་ཡོད་པར་ཐལ། བསད་པའི་གང་ཟག་ཡོད་པའི་ཕྱིར། མ་གྲུབ་ན། བསད་པའི་གང་ཟག་ཡོད་པར་ཐལ། མི་ནག་མདུང་ཐུང་ཅན་དེ་དེ་ཡིན་པའི་ཕྱིར། མ་གྲུབ་ན། མི་ནག་མདུང་ཐུང་ཅན་ཆོས་ཅན། ཁྱོད་བསད་པའི་གང་ཟག་ཡིན་པར་ཐལ། དེད་དཔོན་སྙིང་རྗེ་ཅན་གྱིས་ཁྱོད་བསད་པའི་ཕྱིར་ཟེར་ན། མ་ཁྱབ། འོ་ན་ཁོ་རང་ལ། མ་སྐྱེས་པའི་གང་ཟག་ཡོད་པར་ཐལ། མ་ཡི་མངལ་ནས་མ་སྐྱེས་པའི་གང་ཟག་ཡོད་པའི་ཕྱིར། འདོད་མི་ནུས་ཏེ། གང་ཟག་ཡིན་ན་སྐྱེས་པ་ཡིན་པས་ཁྱབ་པའི་ཕྱིར་ཏེ། རང་གི་རྒྱུ་རྐྱེན་ལ་བརྟེན་ནས་སྐྱེས་པ་ཡིན་པས་ཁྱབ་པའི་ཕྱིར།

			༣ ཁ་ཅིག་ན་རེ། བུམ་པ་ཆོས་ཅན། ཁྱོད་འདས་པ་ཡིན་པར་ཐལ། རང་གི་འབྲས་བུའི་དུས་སུ་འདས་པ་ཡིན་པའི་ཕྱིར་ཟེར་ན། འགལ་ཁྱབ་ལ་འབུད་དོ། །མ་གྲུབ་ན། བུམ་པ་ཆོས་ཅན། རང་གི་འབྲས་བུའི་དུས་སུ་འདས་པ་ཡིན་པར་ཐལ། རང་གི་འབྲས་བུའི་དུས་སུ་ཐལ་ཟིན་པ་ཡིན་པའི་ཕྱིར་ཏེ། རང་གི་འབྲས་བུའི་དུས་སུ་འགགས་ཟིན་པ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། དེར་ཐལ། དངོས་པོ་ཡིན་པའི་ཕྱིར། ཁྱབ་སྟེ། དངོས་པོ་ཐམས་ཅད་རང་རྒྱུའི་དུས་སུ་མ་འོངས་པ་དང་། རང་འབྲས་དུས་སུ་འདས་པ་ཡིན་པས་ཁྱབ་པའི་ཕྱིར།

			༤ ཁ་ཅིག་ན་རེ། མ་འོངས་པའི་དུས་ཆོས་ཅན། མ་འོངས་པའི་དུས་མ་ཡིན་པར་ཐལ། ད་ལྟ་བའི་དུས་ཡིན་པའི་ཕྱིར། མ་གྲུབ་ན། མ་འོངས་པའི་དུས་ཆོས་ཅན། ད་ལྟ་བའི་དུས་ཡིན་པར་ཐལ། ད་ལྟ་བ་དང་དུས་གཉིས་ཀ་ཡིན་པའི་ཕྱིར་ཟེར་ན། མ་ཁྱབ། རྟགས་གྲུབ་སྟེ། དུས་ཡིན་པའི་ཕྱིར།

			༥ ཁ་ཅིག་ན་རེ། ལོ་བརྒྱ་ཐུབ་པར་ངེས་པའི་སྐྱེས་བུ་ཆོས་ཅན། ལོ་བརྒྱ་ཐུབ་ངེས་མ་ཡིན་པར་ཐལ། ཁྱོད་རང་དུས་སྐད་ཅིག་གཉིས་པར་འཇིག་ངེས་ཡིན་པ་གང་ཞིག །ཁྱོད་ཀྱི་སྐད་ཅིག་གཉིས་པ་ཁྱོད་གྲུབ་ནས་ལོ་བརྒྱའི་གོང་དུ་འཇིག་ངེས་ཡིན་པའི་ཕྱིར་ཟེར་ན། མ་ཁྱབ། འོ་ན་ཁོ་རང་ལ། བདག་ཅག་གི་སྟོན་པའི་བསྟན་པ་ཆོས་ཅན། ཁྱོད་ལྔ་བརྒྱ་པ་ཕྲག་བཅུའི་བར་དུ་མི་གནས་པར་ཐལ། ཁྱོད་རང་དུས་སྐད་ཅིག་གཉིས་པར་འཇིག་ངེས་ཡིན་པ་གང་ཞིག །ཁྱོད་ཀྱི་སྐད་ཅིག་གཉིས་པ་བདེན་བཞིའི་ཆོས་འཁོར་བསྐོར་བའི་སྐད་ཅིག་གཉིས་པར་གྲུབ་ཟིན་པའི་ཕྱིར། འདོད་མི་ནུས་ཏེ། བྱམས་པའི་མདོ་དང་འབུམ་ཊིཀ་ལས་བསྟན་པའི་གནས་ཚད་ལོ་ལྔ་སྟོང་དུ་གསུངས་པའི་ཕྱིར་རོ། །





ཡོད་རྟོགས་མེད་རྟོགས་ཀྱི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། ཁྱོད་ཤེས་བྱར་རྟོགས་པའི་ཚད་མ་ཡོད་ན། ཁྱོད་དངོས་པོར་རྟོགས་པའི་ཚད་མ་ཡོད་པས་ཁྱབ་ཟེར་ན། རྟག་པ་ཆོས་ཅན། ཁྱོད་དངོས་པོར་རྟོགས་པའི་ཚད་མ་ཡོད་པར་ཐལ། ཁྱོད་ཤེས་བྱར་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། རྟག་པ་ཆོས་ཅན། ཁྱོད་ཤེས་བྱར་རྟོགས་པའི་ཚད་མ་ཡོད་པར་ཐལ། ཁྱོད་ཤེས་བྱ་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། ཁྱོད་ཤེས་བྱ་ཡིན་པར་ཐལ། ཁྱོད་ཆོས་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། ཁྱོད་ཆོས་ཡིན་པར་ཐལ། མི་འཇིག་པའི་ཆོས་ཡིན་པའི་ཕྱིར། རྩ་བར་འདོད་ན། རྟག་པ་ཆོས་ཅན། དངོས་པོར་རྟོགས་པའི་ཚད་མ་མེད་པར་ཐལ། དངོས་པོ་མ་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། དངོས་པོ་མ་ཡིན་པར་ཐལ། མི་རྟག་པ་མ་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། མི་རྟག་པ་མ་ཡིན་པར་ཐལ། རྟག་པ་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། རྟག་པ་ཡིན་པར་ཐལ། རྟག་པ་དང་གཅིག་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། ཆོས་ཅན་དེའི་ཕྱིར།

			༢ ཁ་ཅིག་ན་རེ། ཁྱོད་དང་ཐ་དད་ཁྱོད་རྟོགས་པའི་ཚད་མ་ཡོད་ན། ཁྱོད་དང་ཕན་ཚུན་ཐ་དད་ཁྱོད་རྟོགས་པའི་ཚད་མ་ཡོད་པས་ཁྱབ་ཟེར་ན། རྟག་པ་ཁོ་ན་ཆོས་ཅན། ཁྱོད་དང་ཕན་ཚུན་ཐ་དད་ཁྱོད་རྟོགས་པའི་ཚད་མ་ཡོད་པར་ཐལ། ཁྱོད་དང་ཐ་དད་ཁྱོད་རྟོགས་པའི་ཚད་མ་ཡོད་པའི་ཕྱིར། ཁྱབ་པ་ཁས། མ་གྲུབ་ན། རྟག་པ་ཁོ་ན་ཆོས་ཅན། ཁྱོད་དང་ཐ་དད་ཁྱོད་རྟོགས་པའི་ཚད་མ་ཡོད་པར་ཐལ། ཁྱོད་དང་ཐ་དད་ཁྱོད་ཡིན་པའི་ཕྱིར། མ་གྲུབ་ན། རྟག་པ་ཁོ་ན་ཆོས་ཅན། ཁྱོད་དང་ཐ་དད་ཁྱོད་ཡིན་པར་ཐལ། ཁྱོད་མེད་པ་གང་ཞིག །རྟག་པ་ཡིན་ན་ཁྱོད་ཡིན་པས་ཁྱབ་པའི་ཕྱིར། རྩ་བར་འདོད་ན། རྟག་པ་ཁོ་ན་ཆོས་ཅན། ཁྱོད་དང་ཕན་ཚུན་ཐ་དད་ཁྱོད་རྟོགས་པའི་ཚད་མ་མེད་པར་ཐལ། ཁྱོད་དང་ཕན་ཚུན་ཐ་དད་ཁྱོད་མ་ཡིན་པའི་ཕྱིར། མ་གྲུབ་ན། རྟག་པ་ཁོ་ན་དང་ཕན་ཚུན་ཐ་དད་ཆོས་ཅན། ཁྱོད་མེད་པ་ཡིན་པར་ཐལ། ཁྱོད་རྟོགས་པའི་ཚད་མ་མེད་པའི་ཕྱིར་ཏེ། རྟག་པ་ཁོ་ན་མེད་པའི་ཕྱིར། དེར་ཐལ། མི་རྟག་པ་ཡོད་པའི་ཕྱིར།

			༣ ཁ་ཅིག་ན་རེ། ཁྱོད་ཡིན་པ་སྲིད་པའི་ཤེས་བྱ་ཡིན་ན། ཁྱོད་ཁྱོད་དུ་རྟོགས་པའི་ཚད་མ་ཡོད་པས་ཁྱབ་ཟེར་ན། དངོས་མེད་རྟོགས་པའི་ཚད་མ་ཆོས་ཅན། ཁྱོད་ཁྱོད་དུ་རྟོགས་པའི་ཚད་མ་ཡོད་པར་ཐལ། ཁྱོད་ཡིན་པ་སྲིད་པའི་ཤེས་བྱ་ཡིན་པའི་ཕྱིར། མ་གྲུབ་ན། དངོས་མེད་རྟོགས་པའི་ཚད་མ་ཆོས་ཅན། ཁྱོད་ཡིན་པ་སྲིད་པའི་ཤེས་བྱ་ཡིན་པར་ཐལ། ཁྱོད་གཞི་གྲུབ་པ་གང་ཞིག །ཁྱོད་ཀྱི་ཡིན་པ་ཡོད་པའི་ཕྱིར། མ་གྲུབ་ན། དེར་ཐལ། རྟགས་གཉིས་པོ་རེ་རེ་ནས་གྲུབ་པའི་ཕྱིར། རྟགས་དང་པོ་སླ། རྟགས་གཉིས་པ་མ་གྲུབ་ན། དངོས་མེད་རྟོགས་པའི་ཚད་མ་ཆོས་ཅན། ཁྱོད་ཀྱི་ཡིན་པ་ཡོད་པར་ཐལ། རྟག་པ་དངོས་མེད་དུ་རྟོགས་པའི་ཚད་མ་དེ་དེ་ཡིན་པའི་ཕྱིར། མ་གྲུབ་ན། རྟག་པ་དངོས་མེད་དུ་རྟོགས་པའི་ཚད་མ་དེ་ཆོས་ཅན། དངོས་མེད་རྟོགས་པའི་ཚད་མ་ཡིན་པར་ཐལ། དངོས་མེད་རྟོགས་པའི་ཚད་མའི་ཁྱབ་བྱ་ཡིན་པའི་ཕྱིར། རྩ་བར་འདོད་ན། དངོས་མེད་དུ་རྟོགས་པའི་ཚད་མ་ཆོས་ཅན། ཁྱོད་ཁྱོད་དུ་རྟོགས་པའི་ཚད་མ་མེད་པར་ཐལ། ཁྱོད་ཁྱོད་དུ་མ་ཡིན་པར་རྟོགས་པའི་ཚད་མ་ཡོད་པའི་ཕྱིར།

			༤ ཁ་ཅིག་ན་རེ།

			ཁྱད་གཞི་ཡོད་པ་གཞིར་བཅས་ལ། །

			མེད་རྟོགས་ཆ་ཡོད་ཡ་རྣམས་མེད། །

			ཡོད་རྟོགས་ཅི་ཙམ་བརྩེགས་ཀྱང་ཡོད། །

			ཅེས་སོགས་ཀྱི་སྐབས་ཁྱོད་ཡོད་པར་རྟོགས་པའི་ཚད་མ་ཡོད་ན། ཁྱོད་གཞི་ཐམས་ཅད་དུ་ཡོད་པར་རྟོགས་པའི་ཚད་མ་ཡོད་པས་ཁྱབ་ཟེར་ན། འོ་ན། ཀ་བ་ཆོས་ཅན། ཁྱོད་གཞི་ཐམས་ཅད་དུ་ཡོད་པར་རྟོགས་པའི་ཚད་མ་ཡོད་པར་ཐལ། ཁྱོད་ཡོད་པར་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། ཀ་བ་ཆོས་ཅན། ཁྱོད་ཡོད་པར་རྟོགས་པའི་ཚད་མ་ཡོད་པར་ཐལ། ཁྱོད་གཞི་གྲུབ་པའི་ཕྱིར། མ་གྲུབ་ན། ཀ་བ་ཆོས་ཅན། ཁྱོད་གཞི་གྲུབ་པར་ཐལ། ཁྱོད་ཚད་མས་དམིགས་པའི་ཕྱིར། རྩ་བར་འདོད་ན། ཀ་བ་ཆོས་ཅན། ཁྱོད་གཞི་ཐམས་ཅད་དུ་ཡོད་པར་རྟོགས་པའི་ཚད་མ་མེད་པར་ཐལ། གཞི་ཀ་བས་དག་པའི་ས་ཕྱོགས་སུ་ཁྱོད་ཡོད་པར་རྟོགས་པའི་ཚད་མ་མེད་པའི་ཕྱིར།

			༥ ཁ་ཅིག་ན་རེ། ཁྱོད་གཞལ་བྱར་རྟོགས་པའི་ཚད་མ་ཡོད་ན། མ་བྱས་པར་རྟོགས་པའི་ཚད་མ་ཡོད་པས་ཁྱབ་ཟེར་ན། གང་ཟག་ཆོས་ཅན། ཁྱོད་མ་བྱས་པར་རྟོགས་པའི་ཚད་མ་ཡོད་པར་ཐལ། ཁྱོད་གཞལ་བྱར་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། གང་ཟག་ཆོས་ཅན། ཁྱོད་གཞལ་བྱར་རྟོགས་པའི་ཚད་མ་ཡོད་པར་ཐལ། ཁྱོད་ཤེས་བྱ་ཡིན་པའི་ཕྱིར། རྩ་བར་འདོད་ན། གང་ཟག་ཆོས་ཅན། ཁྱོད་མ་བྱས་པར་རྟོགས་པའི་ཚད་མ་མེད་པར་ཐལ། ཁྱོད་བྱས་པ་ཡིན་པའི་ཕྱིར། མ་གྲུབ་ན། གང་ཟག་ཆོས་ཅན། ཁྱོད་བྱས་པ་ཡིན་པར་ཐལ། ཁྱོད་རང་གི་རྒྱུ་རྐྱེན་ལས་སྐྱེས་པ་ཡིན་པའི་ཕྱིར།

			༦ ཁ་ཅིག་ན་རེ། ཡོད་པར་རྟོགས་པའི་ཚད་མ་ཡོད་ན། མི་རྟག་པར་རྟོགས་པའི་ཚད་མ་ཡོད་པས་ཁྱབ་སྟེ། རྣམ་འགྲེལ་ལས།

			འཇིག་ལ་འབྲས་དང་ཡོད་ཉིད་བཞིན། །

			ཞེས་གསུངས་པའི་ཕྱིར་ཟེར་ན། འདུས་མ་བྱས་ཀྱི་ནམ་མཁའ་ཆོས་ཅན། ཁྱོད་མི་རྟག་པར་རྟོགས་པའི་ཚད་མ་ཡོད་པར་ཐལ། ཁྱོད་ཡོད་པར་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། འདུས་མ་བྱས་ཀྱི་ནམ་མཁའ་ཆོས་ཅན། ཁྱོད་ཡོད་པར་རྟོགས་པའི་ཚད་མ་ཡོད་པར་ཐལ། ཁྱོད་ཡོད་པར་རྟོགས་པའི་རྗེས་དཔག་ཚད་མ་ཡོད་པའི་ཕྱིར། རྩ་བར་འདོད་ན། འདུས་མ་བྱས་ཀྱི་ནམ་མཁའ་ཆོས་ཅན། ཁྱོད་མི་རྟག་པར་རྟོགས་པའི་ཚད་མ་མེད་པར་ཐལ། ཁྱོད་རྟག་པར་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། འདུས་མ་བྱས་ཀྱི་ནམ་མཁའ་ཆོས་ཅན། ཁྱོད་རྟག་པར་རྟོགས་པའི་ཚད་མ་ཡོད་པར་ཐལ། ཁྱོད་རྟག་པ་ཡིན་པའི་ཕྱིར།

			༧ ཁ་ཅིག་ན་རེ། ཁྱོད་མེད་པར་རྟོགས་པའི་ཚད་མ་ཡོད་ན། ཁྱོད་མེད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་ཡོད་པས་ཁྱབ་ཟེར་ན། རི་བོང་རྭ་ཆོས་ཅན། ཁྱོད་མེད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་ཡོད་པར་ཐལ། ཁྱོད་མེད་པར་རྟོགས་པའི་ཚད་མ་ཡོད་པའི་ཕྱིར། ཁྱབ་པ་ཁས། མ་གྲུབ་ན། རི་བོང་རྭ་ཆོས་ཅན། ཁྱོད་མེད་པར་རྟོགས་པའི་ཚད་མ་ཡོད་པར་ཐལ། ཁྱོད་མེད་པ་ཡིན་པའི་ཕྱིར།མ་གྲུབ་ན། རི་བོང་རྭ་ཆོས་ཅན། ཁྱོད་མེད་པ་ཡིན་པར་ཐལ། ཚད་མས་མ་གྲུབ་པའི་ཕྱིར། རྩ་བར་འདོད་ན། རི་བོང་རྭ་ཆོས་ཅན། ཁྱོད་མེད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་ཡོད་པ་མ་ཡིན་པར་ཐལ། ཁྱོད་མེད་པར་རྟོགས་པའི་ཚད་མ་ཡོད་པར་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། རི་བོང་རྭ་ཆོས་ཅན། ཁྱོད་མེད་པར་རྟོགས་པའི་ཚད་མ་ཡོད་པར་རྟོགས་པའི་ཚད་མ་ཡོད་པར་ཐལ། ཁྱོད་མེད་པར་རྟོགས་པའི་ཚད་མ་གཞི་གྲུབ་པའི་ཕྱིར།

			༨ ཁ་ཅིག་ན་རེ། ཁྱོད་མེད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་ཡོད་ན། ཁྱོད་མེད་པར་རྟོགས་པའི་ཚད་མ་ཡོད་པས་ཁྱབ་ཟེར་ན། བུམ་པ་ཆོས་ཅན། ཁྱོད་མེད་པར་རྟོགས་པའི་ཚད་མ་ཡོད་པར་ཐལ། ཁྱོད་མེད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་ཡོད་པའི་ཕྱིར། ཁྱབ་པ་ཁས། མ་གྲུབ་ན། བུམ་པ་ཆོས་ཅན། ཁྱོད་མེད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་ཡོད་པར་ཐལ། ཁྱོད་མེད་པར་རྟོགས་པའི་ཚད་མ་མེད་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་མེད་པར་རྟོགས་པའི་ཚད་མ་མེད་པར་ཐལ། གཞི་གྲུབ་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། གཞི་གྲུབ་ན་ཁྱོད་མེད་པར་རྟོགས་པའི་ཚད་མ་ཡ་དང་བཅས་ན་མེད་པས་ཁྱབ། ཁྱོད་ཡོད་པར་རྟོགས་པའི་ཚད་མ་ཆ་དང་བཅས་ན་ཡོད་པས་ཁྱབ། ཡ་འཕར་ན་མེད་པས་ཁྱབ། ཆ་འཕར་ན་ཡོད་པས་ཁྱབ་པ་སོགས་བརྩི་དགོས་པའི་ཕྱིར། རྩ་བར་འདོད་ན། བུམ་པ་ཆོས་ཅན། མེད་པར་རྟོགས་པའི་ཚད་མ་མེད་པར་ཐལ། མེད་པ་མ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། མེད་པ་མ་ཡིན་པར་ཐལ། དངོས་པོ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། དོན་བྱེད་ནུས་པ་ཡིན་པར་ཐལ། ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པ་ཡིན་པའི་ཕྱིར།

			༩ ཁ་ཅིག་ན་རེ། རྟག་པར་རྟོགས་པའི་ཚད་མ་དངོས་པོར་རྟོགས་པའི་ཚད་མ་ཡོད་པར་རྟོགས་པའི་ཚད་མ་ཡོད་པ་དང་། ཐ་དད་དུ་རྟོགས་པའི་ཚད་མ་གཅིག་ཏུ་རྟོགས་པའི་ཚད་མ་ཡོད་པར་རྟོགས་པའི་ཚད་མ་ཡོད་པ་གཉིས་འགལ་བ་ཡིན་ཟེར་ན། དེ་གཉིས་འགལ་བ་མ་ཡིན་པར་ཐལ། དེ་གཉིས་ལ་མུ་བཞི་ཡོད་པའི་ཕྱིར་ཏེ། སྔ་མ་ཡིན་ལ་ཕྱི་མ་མ་ཡིན་པའི་མུ་དང་། ཕྱི་མ་ཡིན་ལ་སྔ་མ་མ་ཡིན་པའི་མུ་དང་། གཉིས་ཀ་ཡིན་པའི་མུ་དང་། གཉིས་ཀ་མ་ཡིན་པའི་མུ་བཅས་ཡོད་པའི་ཕྱིར་ཏེ། དང་པོ་ནི་འདུས་མ་བྱས་ཀྱི་ནམ་མཁའ། གཉིས་པ་ནི་ཀ་བུམ་གཉིས། གསུམ་པ་ནི་གཞི་གཅིག་ལ་ལྟོས་པའི་ཤར་དང་ལྷོའི་ནམ་མཁའ། བཞི་པ་ནི་རི་བོང་གི་རྭ་ལྟ་བུ་ཡིན་པའི་ཕྱིར་རོ། །





རང་ལུགས་བཞག་པ་ལ།


			ཡོད་རྟོགས་མེད་རྟོགས་འཕྲོས་པའི་གཞུང་ཡོད་དེ། རྣམ་འགྲེལ་རང་དོན་ལེའུ་ལས།

			སྣང་རུང་དངོས་པོ་མ་དམིགས་པའི། །

			དངོས་པོ་མེད་པར་རྟོགས་པར་འགྱུར། །

			ཞེས་གསུངས་པའི་ཕྱིར། བདུན་པ་ཡོད་རྟོགས་མེད་རྟོགས་ལ། དང་པོ་ཁྱད་གཞི་ཡོད་པ་ལ་སྦྱར་བ་ནི། རྩ་བ་ལས།

			ཡོད་རྟོགས་མེད་རྟོགས་འདི་ལྟ་སྟེ། །

			ཁྱད་གཞི་ཡོད་པ་གཞིར་བཅས་ལ། །

			མེད་རྟོགས་ཆ་ཡོད་ཡ་རྣམས་མེད། །

			ཡོད་རྟོགས་ཅི་ཙམ་བརྩེགས་ཀྱང་ཡོད། །



			ཡོད་རྟོགས་མེད་རྟོགས་སྤེལ་གྱུར་ཚེ། །

			ཡོད་རྟོགས་གཙོ་བས་ཆ་ཡ་བརྩི། །

			ཞེས་བྱུང་། ཁྱད་གཞི་ཡོད་པ་ཡིན་ན། མེད་པར་རྟོགས་པའི་ཚད་མ་ཆ་དང་བཅས་ན་ཡོད་པས་ཁྱབ། ཡ་དང་བཅས་ན་མེད་པས་ཁྱབ། ཁྱད་གཞི་ཡོད་པ་ཡིན་ན། ཡོད་པར་རྟོགས་པའི་ཚད་མ་ཅི་ཙམ་བརྩེགས་ཀྱང་ཡོད་པས་ཁྱབ། ཡོད་རྟོགས་མེད་རྟོགས་སྤེལ་བའི་ཚེ། ཡོད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་དང་། དེ་ཡོད་པར་རྟོགས་པའི་ཚད་མ་ལྟ་བུ་གཉིས་དང་གསུམ་གཉིས་མེད་པས་ཁྱབ་ལ། བཞི་དང་ལྔ་གཉིས་ཡོད་པས་ཁྱབ་པ་སོགས་ཆ་དང་ཡ་གཉིས་མེད་པས་ཁྱབ་ལ། དེ་ནས་ཆ་ཡ་གཉིས་ཡོད་པས་ཁྱབ་པ་བརྒྱ་སྟོང་གི་བར་དུ་བརྩིའོ། །དེ་བཞིན་དུ་མེད་རྟོགས་ཡོད་རྟོགས་སྤེལ་བའི་ཚེ། གཅིག་ནས་ཡ་ཆ་གཉིས་མེད་ལ། དེ་ནས་ཡ་ཆ་གཉིས་ཡོད་པས་ཁྱབ་པ་ཡང་བརྩི་དགོས་སོ། །གཉིས་པ་ཁྱད་གཞི་མེད་པ་ལ་སྦྱར་བ་ནི། རྩ་བ་ལས།

			ཁྱད་གཞི་མེད་པ་གཞིར་བཅས་ལ། །

			མེད་རྟོགས་ཡ་ཡོད་ཆ་རྣམས་མེད། །

			ཡོད་རྟོགས་ཅི་ཙམ་བརྩེགས་ཀྱང་མེད། །

			ཡོད་རྟོགས་མེད་རྟོགས་སྤེལ་གྱུར་ཚེ། །



			མེད་རྟོགས་གཙོ་བས་ཆ་ཡ་བརྩི། །

			ཞེས་བྱུང་། ཁྱད་གཞི་མེད་པ་ཡིན་ན། ཁྱོད་མེད་པར་རྟོགས་པའི་ཚད་མ་ཡ་དང་བཅས་ན་ཡོད་པས་ཁྱབ། ཆ་དང་བཅས་ན་མེད་པས་ཁྱབ། ཁྱད་གཞི་མེད་པ་ཡིན་ན། ཁྱོད་ཡོད་པར་རྟོགས་པའི་ཚད་མ་ཅི་ཙམ་བརྩེགས་ཀྱང་མེད་པས་ཁྱབ། ཡོད་རྟོགས་མེད་རྟོགས་སྤེལ་བའི་ཚེ། སྔར་གྱི་དེ་བཟློག་སྟེ་ཡོད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་དང་། དེ་ཡོད་པར་རྟོགས་པའི་ཚད་མ་ལྟ་བུ་གཉིས་དང་། གསུམ་གཉིས་ཡོད་པས་ཁྱབ་ལ། བཞི་དང་ལྔ་གཉིས་མེད་པས་ཁྱབ་པ་སོགས་ཆ་ཡ་བརྩི་ཚུལ་སྔར་དང་འདྲའོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། བུམ་པ་ཆོས་ཅན། མེད་པར་རྟོགས་པའི་ཚད་མ་ཡོད་པར་ཐལ། ཁྱོད་དག་པའི་ས་ཕྱོགས་སུ་ཁྱོད་མེད་པར་རྟོགས་པའི་ཚད་མ་ཡོད་པའི་ཕྱིར་ཟེར་ན། མ་ཁྱབ། མ་གྲུབ་ན། བུམ་པ་ཆོས་ཅན། ཁྱོད་དག་པའི་ས་ཕྱོགས་སུ་ཁྱོད་མེད་པར་རྟོགས་པའི་ཚད་མ་ཡོད་པར་ཐལ། ཁྱོད་དག་པའི་ས་ཕྱོགས་སུ་ཁྱོད་མེད་པ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་དག་པའི་ས་ཕྱོགས་སུ་ཁྱོད་མེད་པར་ཐལ། ཁྱོད་གཟུགས་ཀྱི་སྐྱེ་མཆེད་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་གཟུགས་ཀྱི་སྐྱེ་མཆེད་ཡིན་པར་ཐལ། ཁྱོད་བེམ་པོ་གང་ཞིག་མིག་གི་དབང་ཤེས་ཀྱི་དངོས་ཡུལ་དུ་གྱུར་པ་ཡིན་པའི་ཕྱིར།

			༢ ཁ་ཅིག་ན་རེ། མེད་པར་རྟོགས་པའི་ཚད་མ་ཆོས་ཅན། མེད་པར་རྟོགས་པའི་ཚད་མ་མེད་པར་ཐལ། མེད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། མེད་པར་རྟོགས་པའི་ཚད་མ་ཆོས་ཅན། ཁྱོད་མེད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་ཡོད་པར་ཐལ། རྩ་བ་ལས།

			མེད་རྟོགས་ཆ་ཡོད་ཡ་རྣམས་མེད། །

			ཅེས་གསུངས་པའི་ཕྱིར་ཟེར་ན། ལུང་དེའི་དོན་ནི་དེ་ལྟར་མ་ཡིན་ཏེ། ཁྱད་གཞི་ཡོད་པ་ཡིན་ན། མེད་པར་རྟོགས་པའི་ཚད་མ་ཆ་དང་བཅས་ན་ཡོད་པས་ཁྱབ་ཅེས་པའི་དོན་ཡིན་པའི་ཕྱིར།

			༣ ཁ་ཅིག་ན་རེ། རུས་སྦལ་གྱི་སྤུ་ཆོས་ཅན། མེད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་མེད་པར་ཐལ། མེད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་ཡོད་པར་རྟོགས་པའི་ཚད་མ་ཡོད་པའི་ཕྱིར་ཟེར་ན། འགལ་ཁྱབ་ལ་འབུད། མ་གྲུབ་ན། རུས་སྦལ་གྱི་སྤུ་ཆོས་ཅན། མེད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་མེད་པར་རྟོགས་པའི་ཚད་མ་ཡོད་པར་ཐལ། ཁྱད་གཞི་མེད་པ་གཞིར་བཅས་ལ་མེད་པར་རྟོགས་པའི་ཚད་མ་ཡ་དང་བཅས་པ་ཡིན་པའི་ཕྱིར། ཁྱབ་སྟེ། རྩ་བ་ལས།

			མེད་རྟོགས་ཡ་ཡོད་ཆ་རྣམས་མེད། །

			ཅེས་གསུངས་པའི་ཕྱིར།

			༤ ཁ་ཅིག་ན་རེ། ཡོད་པར་རྟོགས་པའི་ཚད་མ་མེད་པ་དང་། མེད་པ་གཉིས་ཡིན་ཁྱབ་མཉམ་མ་ཡིན་པར་ཐལ། དེ་གཉིས་ཡོད་ཁྱབ་མཉམ་མ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། ཡོད་པར་རྟོགས་པའི་ཚད་མ་མེད་པ་ཡོད་ན། མེད་པ་ཡོད་པས་ཁྱབ་པར་ཐལ། འདོད་པའི་ཕྱིར། འདོད་ན། ཀ་བ་ཆོས་ཅན། མེད་པ་ཡོད་པར་ཐལ། ཡོད་པར་རྟོགས་པའི་ཚད་མ་མེད་པ་ཡོད་པའི་ཕྱིར། ཁྱབ་པ་ཁས། མ་གྲུབ་ན། ཀ་བ་ཡོད་པར་རྟོགས་པའི་ཚད་མ་ཆོས་ཅན། ཁྱོད་མེད་པ་ཡོད་པར་ཐལ། ཁྱོད་དགག་གཞི་ཅན་གྱི་ཆོས་ཡིན་པའི་ཕྱིར། གོང་དུ་འདོད་ན། ཀ་བ་ཆོས་ཅན། མེད་པ་ཡོད་པ་ཡིན་པར་ཐལ། མེད་པ་ཡོད་པའི་ཕྱིར། རྟགས་ཁས། འདོད་ན། ཀ་བ་ཆོས་ཅན། མེད་པ་ཡོད་པ་མ་ཡིན་པར་ཐལ། གང་ཟག་གི་བདག་མེད་ཡིན་པའི་ཕྱིར། བྱས་པ་ལ་ཁོ་ན་རེ། ཀ་བ་ཆོས་ཅན། མེད་པ་ཡོད་པར་ཐལ། ཁྱོད་མེད་པ་ཡོད་པའི་ཕྱིར་ཟེར་ན། མ་ཁྱབ།

			༥ ཁ་ཅིག་ན་རེ། ཤེས་བྱ་ཆོས་ཅན། དངོས་པོ་རྟོགས་པའི་ཚད་མ་དངོས་མེད་དུ་རྟོགས་པའི་ཚད་མ་མེད་པར་ཐལ། དངོས་པོར་རྟོགས་པའི་ཚད་མ་མེད་པའི་ཕྱིར་ཟེར་ན། འགལ་ཁྱབ་ལ་འབུད། མ་གྲུབ་ན། ཤེས་བྱ་ཆོས་ཅན། དངོས་པོར་རྟོགས་པའི་ཚད་མ་མེད་པར་ཐལ། དངོས་པོ་མ་ཡིན་པའི་ཕྱིར།

			༦ ཁོ་ན་རེ། གཞི་དེ་ན་ཁྱོད་རྟོགས་པའི་ཚད་མ་ཡོད་ན་ཁྱོད་ཡོད་པས་ཁྱབ་ཟེར་ན། དེ་ལ་ཁ་ཅིག །བུམ་པའི་དགག་གཞིར་ཆོས་ཅན། བུམ་པ་ཡོད་པར་ཐལ། བུམ་པ་རྟོགས་པའི་ཚད་མ་ཡོད་པའི་ཕྱིར་ཟེར་ན། འདིར་མ་ཁྱབ། ཡང་ན་བུམ་པའི་དགག་གཞིར་ཆོས་ཅན། བུམ་པ་རྟོགས་པའི་ཚད་མ་ཡོད་པར་ཐལ། དངོས་པོ་ཐམས་ཅད་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། བུམ་པའི་དགག་གཞིར་ཆོས་ཅན། དངོས་པོ་ཐམས་ཅད་རྟོགས་པའི་ཚད་མ་ཡོད་པར་ཐལ། ཆོས་ཐམས་ཅད་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། བུམ་པའི་དགག་གཞིར་ཆོས་ཅན། ཆོས་ཐམས་ཅད་རྟོགས་པའི་ཚད་མ་ཡོད་པར་ཐལ། རྣམ་མཁྱེན་ཡོད་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། རྣམ་མཁྱེན་དེ་དེ་ཡིན་པའི་ཕྱིར། མ་གྲུབ་ན། རྣམ་མཁྱེན་ཆོས་ཅན། གཞི་དེ་ན་ཁྱོད་ཡོད་ན་ཆོས་ཐམས་ཅད་རྟོགས་པའི་ཚད་མ་ཡོད་དགོས་པར་ཐལ། ཁྱོད་ཆོས་ཐམས་ཅད་རྟོགས་པའི་ཚད་མ་ཡིན་པའི་ཕྱིར། མ་གྲུབ་ན། རྣམ་མཁྱེན་ཆོས་ཅན། ཁྱོད་ཆོས་ཐམས་ཅད་རྟོགས་པའི་ཚད་མ་ཡིན་པར་ཐལ། རྣམ་མཁྱེན་དང་གཅིག་ཡིན་པའི་ཕྱིར། ཁྱབ་སྟེ། ཁྱོད་དང་གཅིག་ཡིན་ན་ཆོས་ཐམས་ཅད་རྟོགས་པའི་ཚད་མ་ཡིན་དགོས་པར་ཐལ། ཆོས་ཐམས་ཅད་ཅིག་ཅར་དུ་རྟོགས་པའི་མཐར་ཐུག་པའི་མཁྱེན་པ་དེ་ཁྱོད་ཀྱི་མཚན་ཉིད་ཡིན་པའི་ཕྱིར་ཞེས་སོགས་ཀྱི་རིགས་པའི་རོལ་རྩེད་བྱའོ། །





ཡིན་ལོག་མིན་ལོག་གི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། བུམ་པ་ཡིན་པ་ལས་ལོག་པ་ཡིན་ན། གཟུགས་ཡིན་པ་ལས་ལོག་པ་ཡིན་པས་ཁྱབ་ཟེར་ན། སྒྲ་ཆོས་ཅན། གཟུགས་ཡིན་པ་ལས་ལོག་པ་ཡིན་པར་ཐལ། བུམ་པ་ཡིན་པ་ལས་ལོག་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། སྒྲ་ཆོས་ཅན། བུམ་པ་ཡིན་པ་ལས་ལོག་པ་ཡིན་པར་ཐལ། བུམ་པ་མ་ཡིན་པའི་ཕྱིར། མ་གྲུབ་ན། སྒྲ་ཆོས་ཅན། བུམ་པ་མ་ཡིན་པར་ཐལ། གཟུགས་ཀྱི་སྐྱེ་མཆེད་མ་ཡིན་པའི་ཕྱིར། མ་གྲུབ་ན། སྒྲ་ཆོས་ཅན། གཟུགས་ཀྱི་སྐྱེ་མཆེད་མ་ཡིན་པར་ཐལ། སྒྲའི་སྐྱེ་མཆེད་ཡིན་པའི་ཕྱིར། རྩ་བར་འདོད་ན། སྒྲ་ཆོས་ཅན། གཟུགས་ཡིན་པ་ལས་ལོག་པ་མ་ཡིན་པར་ཐལ། གཟུགས་ཡིན་པའི་ཕྱིར། མ་གྲུབ་ན། སྒྲ་ཆོས་ཅན། གཟུགས་ཡིན་པར་ཐལ། གཟུགས་སུ་རུང་བ་ཡིན་པའི་ཕྱིར། མ་གྲུབ་ན། སྒྲ་ཆོས་ཅན། གཟུགས་སུ་རུང་བ་ཡིན་པར་ཐལ། ཕྱིའི་བེམ་པོ་ཡིན་པའི་ཕྱིར། མ་གྲུབ་ན། སྒྲ་ཆོས་ཅན། ཕྱིའི་བེམ་པོ་ཡིན་པར་ཐལ། ཕྱིའི་རྡུལ་དུ་གྲུབ་པ་ཡིན་པའི་ཕྱིར།

			༢ ཁ་ཅིག་ན་རེ། ཁྱོད་ཡིན་པ་ལས་ལོག་པ་ཡོད་ན། ཁྱོད་མ་ཡིན་པ་ལས་ལོག་པ་ཡོད་པས་ཁྱབ་ཟེར་ན། རྟག་དངོས་གཉིས་ཆོས་ཅན། ཁྱོད་མ་ཡིན་པ་ལས་ལོག་པ་ཡོད་པར་ཐལ། ཁྱོད་ཡིན་པ་ལས་ལོག་པ་ཡོད་པའི་ཕྱིར། ཁྱབ་པ་ཁས། མ་གྲུབ་ན། རྟག་དངོས་གཉིས་ཆོས་ཅན། ཁྱོད་ཡིན་པ་ལས་ལོག་པ་ཡོད་པར་ཐལ། ཁྱོད་མ་ཡིན་པ་ཡོད་པའི་ཕྱིར། མ་གྲུབ་ན། རྟག་དངོས་གཉིས་ཆོས་ཅན། ཁྱོད་མ་ཡིན་པ་ཡོད་པར་ཐལ། བུམ་པ་དེ་དེ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། རྟག་དངོས་གཉིས་མ་ཡིན་པར་ཐལ། གཞི་གྲུབ་པའི་ཕྱིར། རྩ་བར་འདོད་ན། རྟག་དངོས་གཉིས་ཆོས་ཅན། ཁྱོད་མ་ཡིན་པ་ལས་ལོག་པ་མེད་པར་ཐལ། ཁྱོད་ཡིན་པ་མི་སྲིད་པའི་ཤེས་བྱ་ཡིན་པའི་ཕྱིར།

			༣ ཁ་ཅིག་ན་རེ། དངོས་པོ་མ་ཡིན་པ་ལས་ལོག་པ་ཡིན་ན། ཤེས་པ་མ་ཡིན་པ་ལས་ལོག་པ་ཡིན་པས་ཁྱབ་ཟེར་ན། གཟུགས་ཆོས་ཅན། ཤེས་པ་མ་ཡིན་པ་ལས་ལོག་པ་ཡིན་པར་ཐལ། དངོས་པོ་མ་ཡིན་པ་ལས་ལོག་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། གཟུགས་ཆོས་ཅན། དངོས་པོ་མ་ཡིན་པ་ལས་ལོག་པ་ཡིན་པར་ཐལ། དངོས་པོ་ཡིན་པའི་ཕྱིར། མ་གྲུབ་ན། གཟུགས་ཆོས་ཅན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། རྩ་བར་འདོད་ན། གཟུགས་ཆོས་ཅན། ཤེས་པ་མ་ཡིན་པ་ལས་ལོག་པ་མ་ཡིན་པར་ཐལ། ཤེས་པ་མ་ཡིན་པའི་ཕྱིར། མ་གྲུབ་ན། གཟུགས་ཆོས་ཅན། ཤེས་པ་མ་ཡིན་པར་ཐལ། བེམ་པོ་ལས་ལོག་པའི་གསལ་ཞིང་རིག་པ་མ་ཡིན་པའི་ཕྱིར། མ་གྲུབ་ན། གཟུགས་ཆོས་ཅན། བེམ་པོ་ལས་ལོག་པའི་གསལ་ཞིང་རིག་པ་མ་ཡིན་པར་ཐལ། བེམ་པོ་ལས་ལོག་པ་མ་ཡིན་པའི་ཕྱིར་ཏེ། བེམ་པོ་ཡིན་པའི་ཕྱིར། ཁྱབ་སྟེ། དེ་གཉིས་དོན་གཅིག་ཡིན་པའི་ཕྱིར།

			༤ ཁ་ཅིག་ན་རེ། རྟག་པ་ཡིན་པ་ལས་ལོག་པ་ཡིན་ན། དངོས་པོ་ཡིན་པ་ལས་ལོག་པ་ཡིན་པས་ཁྱབ་ཟེར་ན། བུམ་པ་ཆོས་ཅན། དངོས་པོ་ཡིན་པ་ལས་ལོག་པ་ཡིན་པར་ཐལ། རྟག་པ་ཡིན་པ་ལས་ལོག་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། བུམ་པ་ཆོས་ཅན། རྟག་པ་ཡིན་པ་ལས་ལོག་པ་ཡིན་པར་ཐལ། རྟག་པ་མ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། རྟག་པ་མ་ཡིན་པར་ཐལ། མི་འཇིག་པའི་ཆོས་མ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། མི་འཇིག་པའི་ཆོས་མ་ཡིན་པར་ཐལ། འཇིག་པའི་ཆོས་ཡིན་པའི་ཕྱིར། རྩ་བར་འདོད་ན། བུམ་པ་ཆོས་ཅན། དངོས་པོ་ཡིན་པ་ལས་ལོག་པ་མ་ཡིན་པར་ཐལ། དངོས་པོ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། དོན་བྱེད་ནུས་པ་ཡིན་པར་ཐལ། ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པ་ཡིན་པའི་ཕྱིར།

			༥ ཁ་ཅིག་ན་རེ། ཁྱད་གཞི་ཡིན་པ་གང་ཞིག །ཁྱོད་མ་ཡིན་པ་ལས་ལོག་པ་ཆ་བྱུང་ན་ཁྱོད་ཡིན་པས་ཁྱབ་ཟེར་ན། དངོས་པོ་ཆོས་ཅན། ཁྱོད་མ་ཡིན་པ་ལས་ལོག་པ་ཡིན་པ་ལས་ལོག་པ་མ་ཡིན་པ་ལས་ལོག་པ་ཁྱོད་ཡིན་པར་ཐལ། ཁྱད་གཞི་ཡིན་པ་གང་ཞིག །ཁྱོད་མ་ཡིན་པ་ལས་ལོག་པ་ཆ་དང་བཅས་པ་ཡིན་པའི་ཕྱིར། ཁྱབ་པ་ཁས། རྟགས་དང་པོ་སླ། གཉིས་པ་མ་གྲུབ་ན། དངོས་པོ་ཆོས་ཅན། ཁྱོད་མ་ཡིན་པ་ལས་ལོག་པ་ཆ་དང་བཅས་པ་ཡིན་པར་ཐལ། མ་ཡིན་པ་ལས་ལོག་པ་གཉིས་བརྩེགས་པ་ཡིན་པའི་ཕྱིར། རྩ་བར་འདོད་ན། དངོས་པོ་ཆོས་ཅན། ཁྱོད་མ་ཡིན་པ་ལས་ལོག་པ་ཡིན་པ་ལས་ལོག་པ་མ་ཡིན་པ་ལས་ལོག་པ་ཁྱོད་མ་ཡིན་པར་ཐལ། ཁྱད་གཞི་ཡིན་པ་གང་ཞིག །ཁྱོད་ཡིན་པ་ལས་ལོག་པ་ཡ་དང་བཅས་པ་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། ཁྱོད་ཡིན་པ་ལས་ལོག་པ་ཡ་དང་བཅས་པ་ཡིན་པར་ཐལ། ཡིན་པ་ལས་ལོག་པ་གཅིག་ཙམ་ཡིན་པའི་ཕྱིར།

			༦ ཁ་ཅིག་ན་རེ། ཤེས་བྱ་མ་ཡིན་པ་ལས་ལོག་པ་ཡིན་ན། རྟག་པ་མ་ཡིན་པ་ལས་ལོག་པ་ཡིན་པས་ཁྱབ་ཟེར་ན། གང་ཟག་ཆོས་ཅན། རྟག་པ་མ་ཡིན་པ་ལས་ལོག་པ་ཡིན་པར་ཐལ། ཤེས་བྱ་མ་ཡིན་པ་ལས་ལོག་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། གང་ཟག་ཆོས་ཅན། ཤེས་བྱ་མ་ཡིན་པ་ལས་ལོག་པ་ཡིན་པར་ཐལ། ཤེས་བྱ་ཡིན་པའི་ཕྱིར། མ་གྲུབ་ན། གང་ཟག་ཆོས་ཅན། ཤེས་བྱ་ཡིན་པར་ཐལ། ཡོད་པ་ཡིན་པའི་ཕྱིར། རྩ་བར་འདོད་ན། གང་ཟག་ཆོས་ཅན། རྟག་པ་མ་ཡིན་པ་ལས་ལོག་པ་མ་ཡིན་པར་ཐལ། རྟག་པ་མ་ཡིན་པའི་ཕྱིར། མ་གྲུབ་ན། གང་ཟག་ཆོས་ཅན། རྟག་པ་མ་ཡིན་པར་ཐལ། འདུས་བྱས་ཡིན་པའི་ཕྱིར། མ་གྲུབ་ན། གང་ཟག་ཆོས་ཅན། འདུས་བྱས་ཡིན་པར་ཐལ། རང་གི་རྒྱུ་རྐྱེན་ལས་སྐྱེས་པ་ཡིན་པའི་ཕྱིར།

			༧ ཁ་ཅིག་ན་རེ། རྟག་པ་ཡིན་པ་ལས་ལོག་པ་ཡིན་ན། རྟག་པ་ཡིན་པ་ལས་ལོག་པ་རྟག་པ་ཡིན་པ་ལས་ལོག་པ་ཡིན་པས་ཁྱབ་ཟེར་ན། ཀ་བ་ཆོས་ཅན། རྟག་པ་ཡིན་པ་ལས་ལོག་པ་རྟག་པ་ཡིན་པ་ལས་ལོག་པ་ཡིན་པར་ཐལ། རྟག་པ་ཡིན་པ་ལས་ལོག་པ་ཡིན་པའི་ཕྱིར། མ་གྲུབ་ན། ཀ་བ་ཆོས་ཅན། རྟག་པ་ཡིན་པ་ལས་ལོག་པ་ཡིན་པར་ཐལ། རྟག་པ་མ་ཡིན་པའི་ཕྱིར། མ་གྲུབ་ན། ཀ་བ་ཆོས་ཅན། རྟག་པ་མ་ཡིན་པར་ཐལ། དངོས་པོ་ཡིན་པའི་ཕྱིར། རྩ་བར་འདོད་ན། ཀ་བ་ཆོས་ཅན། རྟག་པ་ཡིན་པ་ལས་ལོག་པ་རྟག་པ་ཡིན་པ་ལས་ལོག་པ་མ་ཡིན་པར་ཐལ། རྟག་པ་ཡིན་པ་ལས་ལོག་པ་རྟག་པ་མ་ཡིན་པ་ལས་ལོག་པ་ཡིན་པའི་ཕྱིར། མ་གྲུབ་ན། ཀ་བ་ཆོས་ཅན། རྟག་པ་ཡིན་པ་ལས་ལོག་པ་རྟག་པ་མ་ཡིན་པ་ལས་ལོག་པ་ཡིན་པར་ཐལ། རྟག་པ་ཡིན་པ་ལས་ལོག་པ་རྟག་པ་ཡིན་པའི་ཕྱིར། མ་གྲུབ་ན། ཀ་བ་ཆོས་ཅན། རྟག་པ་ཡིན་པ་ལས་ལོག་པ་རྟག་པ་ཡིན་པར་ཐལ། རྟག་པ་མ་ཡིན་པ་རྟག་པ་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། ཁྱོད་མ་ཡིན་པ་ཁྱོད་ཡིན་པར་ཐལ། ཁྱོད་རང་ཡིན་པའི་ལྡོག་ཆོས་ཡིན་པའི་ཕྱིར་རོ། །





རང་ལུགས་བཞག་པ་ལ།


			ཡིན་ལོག་མིན་ལོག་འཕྲོས་པའི་གཞུང་ཡོད་དེ། རྣམ་འགྲེལ་རང་དོན་ལེའུ་ལས།

			དེ་ལའང་གཞན་ལས་ལྡོག་པ་དང་། །

			གཞན་ལས་ལོག་པ་ཞེས་བྱ་བའི། །

			ཞེས་གསུངས་པའི་ཕྱིར། བརྒྱད་པ་ཡིན་ལོག་མིན་ལོག་ལ་གཉིས་སྟེ། དངོས་དང་། ཁྱབ་མཉམ་བཤད་པའོ། ། དང་པོ་ལ་གཉིས་ལས། དང་པོ་ཁྱད་གཞི་ཡིན་པ་དང་སྦྱར་བ་ནི། རྩ་བ་ལས།

			ཡིན་ལོག་མིན་ལོག་འདི་ལྟ་སྟེ། །

			ཁྱད་གཞི་ཡིན་པ་གཞིར་བཅས་ལ། །

			ཡིན་ལོག་ཆ་ཡིན་ཡ་རྣམས་མིན། །

			མིན་ལོག་ཅི་ཙམ་བརྩེགས་ཀྱང་ཡིན། །



			ཡིན་ལོག་མིན་ལོག་སྤེལ་གྱུར་ཚེ། །

			ཡིན་ལོག་གཙོ་བས་ཆ་ཡ་བརྩི། །

			ཞེས་བྱུང་། ཁྱད་གཞི་ཡོད་པ་ལྟ་བུ་ལ་ཁོ་རང་ཡིན་ན། ཁོ་རང་ཡིན་པ་ལས་ལོག་པ་ཡིན་པ་ལས་ལོག་པ་སོགས་གཉིས་དང་བཞི་སོགས་ཆ་རྣམས་ཡིན་པས་ཁྱབ་ལ། ཁོ་ཡིན་པ་ལས་ལོག་པ་གཅིག་དང་གསུམ་སོགས་ཡ་རྣམས་མ་ཡིན་པས་ཁྱབ། ཁོ་རང་མ་ཡིན་པ་ལས་ལོག་པ་ཅི་ཙམ་བརྩེགས་ཀྱང་ཡིན་པས་ཁྱབ། མ་ཡིན་པ་ལས་ལོག་པ་ཡིན་པ་ལས་ལོག་པ་སྤེལ་བའི་ཚེ། ཁོ་རང་མ་ཡིན་པ་ལས་ལོག་པ་གཙོ་བས་མ་ཡིན་པ་ལས་ལོག་པ་ཡིན་པ་ལས་ལོག་པ་དང་། དེ་མ་ཡིན་པ་ལས་ལོག་པ་སྟེ། ཆ་གཉིས་དང་དྲུག་སོགས་དང་། ཡ་གསུམ་དང་བདུན་སོགས་མ་ཡིན་པས་ཁྱབ། ཆ་བཞི་དང་བརྒྱད་སོགས་དང་། ཡ་ལྔ་དང་དགུ་སོགས་ཡིན་པས་ཁྱབ། ཅེས་བརྩི་དགོས་སོ། །འདིར་ཡིན་ལོག་གཙོ་བས་ཞེས་པ་མ་དག་སྟེ། ཡིན་པ་གཞིར་བཅས་ལ་མིན་ལོག་གཙོ་བས་སོ། །ཡིན་པ་ལས་ལོག་པ་མ་ཡིན་པ་ལས་ལོག་པ་སྤེལ་བའི་ཚེ་གཅིག་དང་ལྔ་སོགས་ཡ་དང་། གཉིས་དང་དྲུག་སོགས་ཆ་རྣམས་མ་ཡིན་པས་ཁྱབ། ཡ་གསུམ་དང་བདུན་སོགས་དང་། ཆ་བཞི་དང་བརྒྱད་སོགས་ཡིན་པས་ཁྱབ་ཅེས་བརྩིའོ། །གཉིས་པ་ཁྱད་གཞི་མིན་པ་དང་སྦྱར་བ་ནི། རྩ་བ་ལས།

			ཁྱད་གཞི་མིན་པ་གཞིར་བཅས་ལ། །

			ཡིན་ལོག་ཡ་ཡིན་ཆ་རྣམས་མིན། །

			མིན་ལོག་ཅི་ཙམ་བརྩེགས་ཀྱང་མིན། །

			ཡིན་ལོག་མིན་ལོག་སྤེལ་གྱུར་ཚེ། །



			ཡིན་ལོག་གཙོ་བས་ཆ་ཡ་བརྩི། །

			ཞེས་བྱུང་། ཁྱད་གཞི་ཡོད་པ་ལྟ་བུ་ལ་ཁོ་རང་མ་ཡིན་ན་ཁོ་རང་ཡིན་པ་ལས་ལོག་པ་ཡ་གཅིག་དང་གསུམ་སོགས་ཡིན་པས་ཁྱབ། ཆ་གཉིས་དང་བཞི་སོགས་མ་ཡིན་པས་ཁྱབ། ཁོ་རང་མ་ཡིན་པ་ལས་ལོག་པ་ཅི་ཙམ་བརྩེགས་ཀྱང་མ་ཡིན་པས་ཁྱབ། ཁོ་རང་མ་ཡིན་པ་ལས་ལོག་པ་ཡིན་པ་ལོག་པ་སྤེལ་བའི་ཚེ་ཡིན་ལོག་གཙོ་ཆེ་བས། ཆ་གཉིས་དང་དྲུག་སོགས་དང་། ཡ་གསུམ་དང་བདུན་སོགས་ཡིན་པས་ཁྱབ། ཆ་བཞི་དང་བརྒྱད་སོགས་དང་། ཡ་ལྔ་དགུ་སོགས་མ་ཡིན་པས་ཁྱབ། ཡིན་པ་ལས་ལོག་པ་མ་ཡིན་པ་ལས་ལོག་པ་སྤེལ་བར་གྱུར་པའི་ཚེ། གཅིག་དང་ལྔ་སོགས་ཡ་དང་། གཉིས་དང་དྲུག་སོགས་ཆ་རྣམས་ཡིན་པས་ཁྱབ། གསུམ་དང་བདུན་སོགས་ཡ་དང་། བཞི་དང་བརྒྱད་སོགས་ཆ་རྣམས་མ་ཡིན་པས་ཁྱབ་ཅེས་རྩི་དགོས་སོ། །གཉིས་པ་ཁྱབ་མཉམ་ནི། རྩ་བ་ལས།

			ཡིན་པར་རྟོགས་པའི་ཚད་མའི་ཡུལ། །

			ཡིན་པ་དང་ནི་ཁྱབ་མཉམ་ཡིན། །

			མིན་པར་རྟོགས་པའི་ཚད་མའི་ཡུལ། །

			མ་ཡིན་པ་དང་ཁྱབ་མཉམ་ཡིན། །

			ཞེས་བྱུང་། ཡིན་པར་རྟོགས་པའི་ཚད་མའི་ཡུལ་དང་ཡིན་པ་གཉིས་ཡིན་ཁྱབ་མཉམ་ཡིན། མིན་པར་རྟོགས་པའི་ཚད་མའི་ཡུལ་དང་མིན་པ་གཉིས་ཡིན་ཁྱབ་མཉམ་ཡིན་ནོ། །





རྩོད་པ་སྤོང་བ་ལ།


			༡ ཁོ་ན་རེ། བ་ལང་ཡིན་པ་ལས་ལོག་པ་ཡིན་པ་ལས་ལོག་པ་ཡིན་ན། བ་ལང་མ་ཡིན་པས་ཁྱབ་པར་ཐལ། བ་ལང་ཡིན་པ་ལས་ལོག་པ་ཡིན་ན་བ་ལང་མ་ཡིན་པས་ཁྱབ་པའི་ཕྱིར་ཟེར་ན། འགལ་ཁྱབ་ལ་འབུད། མ་གྲུབ་ན། བ་ལང་ཆོས་ཅན། ཁྱོད་ཡིན་པ་ལས་ལོག་པ་ཡིན་ན། ཁྱོད་མ་ཡིན་པས་ཁྱབ་པར་ཐལ། ཁྱོད་ཡིན་པ་ལས་ལོག་པ་དང་ཁྱོད་མ་ཡིན་པ་གཉིས་དོན་གཅིག་ཡིན་པའི་ཕྱིར།

			༢ ཁ་ཅིག་ན་རེ། བུམ་པ་ཆོས་ཅན། དངོས་པོ་ཡིན་པར་རྟོགས་པའི་ཚད་མའི་ཡུལ་མ་ཡིན་པར་ཐལ། དངོས་པོ་ཡིན་པར་རྟོགས་པའི་ཚད་མས་ཁྱོད་མ་རྟོགས་པའི་ཕྱིར། མ་གྲུབ་ན། བུམ་པ་ཆོས་ཅན། དངོས་པོ་ཡིན་པར་རྟོགས་པའི་ཚད་མས་ཁྱོད་མ་རྟོགས་པར་ཐལ། དངོས་པོ་ཡིན་པར་རྟོགས་པའི་ཚད་མ་ཡིན་ན། ཁྱོད་རྟོགས་པས་མ་ཁྱབ་པའི་ཕྱིར། མ་གྲུབ་ན། བུམ་པ་ཆོས་ཅན། དངོས་པོ་ཡིན་པར་རྟོགས་པའི་ཚད་མ་ཡིན་ན། ཁྱོད་རྟོགས་པས་མ་ཁྱབ་པར་ཐལ། དངོས་པོ་ཡིན་པར་རྟོགས་པའི་ཚད་མ་ཡང་ཡིན། ཁྱོད་མ་རྟོགས་པ་ཡོད་པའི་ཕྱིར། མ་གྲུབ་ན། བུམ་པ་ཆོས་ཅན། དངོས་པོ་ཡིན་པར་རྟོགས་པའི་ཚད་མ་ཡང་ཡིན། ཁྱོད་མ་རྟོགས་པ་ཡོད་པར་ཐལ། ཀ་བ་དངོས་པོ་ཡིན་པར་རྟོགས་པའི་ཚད་མ་དེ་དེ་ཡིན་པའི་ཕྱིར་ཟེར་ན། དཔྱད་པར་བྱའོ། །

			༣ ཁོ་ན་རེ། ཁྱོད་མ་ཡིན་པ་དང་། ཁྱོད་ཡིན་པ་གཉིས་དོན་གཅིག་ཡིན་པར་ཐལ། ཁྱོད་མ་ཡིན་པ་ལས་ལོག་པ་དང་། ཁྱོད་ཡིན་པ་གཉིས་དོན་གཅིག་ཡིན་པའི་ཕྱིར་ཟེར་ན། འགལ་ཁྱབ། འོ་ན་ཁོ་རང་ལ། ཁྱོད་ཡིན་པ་དང་། ཁྱོད་མ་ཡིན་པ་གཉིས་དོན་གཅིག་ཡིན་པར་ཐལ། ཁྱོད་ཡིན་པ་ལས་ལོག་པ་དང་། ཁྱོད་མ་ཡིན་པ་གཉིས་དོན་གཅིག་ཡིན་པའི་ཕྱིར་ཏེ། རིགས་པ་རྣམ་པ་ཀུན་ཏུ་མཚུངས་པའི་ཕྱིར། འདོད་མི་ནུས་ཏེ། ཁྱོད་ཡིན་པ་ལས་ལོག་པ་ཡིན་ན། ཁྱོད་མ་ཡིན་པས་ཁྱབ་པའི་ཕྱིར།

			༤ ཁོ་ན་རེ། ཀ་བུམ་གཉིས་ཆོས་ཅན། ཁྱོད་མ་ཡིན་པ་ལས་ལོག་པ་ཁྱོད་ཡིན་པར་ཐལ། ཁྱོད་མ་ཡིན་པ་ལས་ལོག་པ་ཅི་ཙམ་བརྩེགས་ཀྱང་ཁྱོད་ཡིན་པས་ཁྱབ་པའི་ཕྱིར་ཏེ། རྩ་བ་ལས།

			མིན་ལོག་ཅི་ཙམ་བརྩེགས་ཀྱང་ཡིན། །

			ཞེས་གསུངས་པའི་ཕྱིར་ཟེར་ན། འོ་ན་ཁོ་རང་ལ། ཀ་བུམ་གཉིས་ཆོས་ཅན། ཁྱོད་མ་ཡིན་པ་ལས་ལོག་པ་མ་ཡིན་པ་ལས་ལོག་པ་མ་ཡིན་པ་ལས་ལོག་པ་ཁྱོད་ཡིན་པར་ཐལ། ཁྱོད་མ་ཡིན་པ་ལས་ལོག་པ་ཅི་ཙམ་བརྩེགས་ཀྱང་ཁྱོད་ཡིན་པས་ཁྱབ་པའི་ཕྱིར། འདོད་མི་ནུས་ཏེ། ཀ་བུམ་གཉིས་ཁྱོད་ཀྱི་ཡིན་པ་མེད་པའི་ཕྱིར། གོང་གི་ལུང་དོན་དེ་ལྟར་མ་ཡིན་ཏེ། དགག་སྒྲུབ་སོགས་ཀྱིས་ཁྱད་པར་དུ་མི་ཕྱེ་པའི་ཁྱོད་ཁྱོད་རང་དུ་གྱུར་པའི་ཡིན་པ་སྲིད་པའི་ཤེས་བྱ་ཡིན་ན། ཁྱོད་མ་ཡིན་པ་ལས་ལོག་པ་ཅི་ཙམ་བརྩེགས་ཀྱང་དེ་ཡིན་ན་ཁྱོད་ཡིན་པས་ཁྱབ་པའི་དོན་ཡིན་པའི་ཕྱིར།

			༥ ཁོ་ན་རེ། མཚན་ཉིད་མ་ཡིན་པ་ལས་ལོག་པ་མ་ཡིན་པ་ལས་ལོག་པ་ཆོས་ཅན། ཁྱོད་མཚན་ཉིད་ཡིན་པར་ཐལ། ཁྱོད་མིན་ལོག་གཉིས་བརྩེགས་པ་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། རྩ་བ་ལས།

			མིན་ལོག་ཅི་ཙམ་བརྩེགས་ཀྱང་ཡིན། །

			ཞེས་གསུངས་པའི་ཕྱིར་ཟེར་ན། ལུང་དོན་ནི་གོང་དུ་བཀྲལ་ཟིན་པ་ལྟར་རོ། །འོ་ན་ཁོ་རང་ལ་ཡང་། མོ་གཤམ་གྱི་བུ་ཆོས་ཅན། ཁྱོད་མ་ཡིན་པ་ལས་ལོག་པ་མ་ཡིན་པ་ལས་ལོག་པ་ཁྱོད་ཡིན་པར་ཐལ། ཁྱོད་མིན་ལོག་གཉིས་བརྩེགས་པ་ཡིན་པའི་ཕྱིར། ཁྱབ་པ་འགྲིག་གོ །





རྗེས་སུ་འགྲོ་ལྡོག་གི་རྣམ་གཞག


			གཞན་ལུགས་དགག་པ་ལ།


			༡ ཁ་ཅིག་ན་རེ། རྟག་པ་དང་རྗེས་ཁྱབ་རྣལ་མར་ངེས་ན། མི་རྟག་པ་དང་རྗེས་ཁྱབ་རྣལ་མར་ངེས་པས་ཁྱབ་ཟེར་ན། རྟག་པ་དང་གཅིག་ཆོས་ཅན། མི་རྟག་པ་དང་རྗེས་ཁྱབ་རྣལ་མར་ངེས་པར་ཐལ། རྟག་པ་དང་རྗེས་ཁྱབ་རྣལ་མར་ངེས་པའི་ཕྱིར། ཁྱབ་པ་ཁས། མ་གྲུབ་ན། རྟག་པ་དང་གཅིག་ཆོས་ཅན། རྟག་པ་དང་རྗེས་ཁྱབ་རྣལ་མར་ངེས་པར་ཐལ། ཁྱོད་ཡིན་ན་རྟག་པ་ཡིན་པས་ཁྱབ་པའི་ཕྱིར། མ་གྲུབ་ན། རྟག་པ་དང་གཅིག་ཆོས་ཅན། ཁྱོད་ཡིན་ན་རྟག་པ་ཡིན་པས་ཁྱབ་པར་ཐལ། ཁྱོད་རྟག་པའི་ལྡོག་པ་དང་ཡིན་ཁྱབ་མཉམ་ཡིན་པའི་ཕྱིར། མ་གྲུབ་ན། རྟག་པ་དང་གཅིག་ཆོས་ཅན། རྟག་པའི་ལྡོག་པ་དང་ཡིན་ཁྱབ་མཉམ་ཡིན་པར་ཐལ། ཁྱོད་དང་རྟག་པའི་ལྡོག་པ་གཉིས་དོན་གཅིག་ཁྱབ་པ་སྒོ་བརྒྱད་ངེས་པའི་ཕྱིར། རྩ་བར་འདོད་ན། རྟག་པ་དང་གཅིག་ཆོས་ཅན། མི་རྟག་པ་དང་རྗེས་ཁྱབ་རྣལ་མར་མ་ངེས་པར་ཐལ། ཁྱོད་ཡིན་ན་མི་རྟག་པ་ཡིན་པས་མ་ཁྱབ་པའི་ཕྱིར། མ་གྲུབ་ན། རྟག་པ་དང་གཅིག་ཆོས་ཅན། ཁྱོད་ཡིན་ན་མི་རྟག་པ་ཡིན་པས་མ་ཁྱབ་པར་ཐལ། ཁྱོད་ཡིན་པ་སྲིད་པའི་ཤེས་བྱ་གང་ཞིག །ཁྱོད་ཡིན་ན་མི་རྟག་པ་མ་ཡིན་པས་ཁྱབ་པའི་ཕྱིར། མ་གྲུབ་ན། རྟག་པ་དང་གཅིག་ཆོས་ཅན། ཁྱོད་ཡིན་པ་སྲིད་པའི་ཤེས་བྱ་གང་ཞིག །ཁྱོད་ཡིན་ན་མི་རྟག་པ་མ་ཡིན་པས་ཁྱབ་པར་ཐལ། ཁྱོད་རྟག་པའི་ལྡོག་པ་དང་ཡིན་ཁྱབ་མཉམ་ཡིན་པའི་ཕྱིར།

			༢ ཁ་ཅིག་ན་རེ། རྗེས་ཁྱབ་རྣལ་མར་ངེས་ན། ཐུར་ཁྱབ་རྣལ་མར་ངེས་པས་ཁྱབ་ཟེར་ན། སྒྲ་ཆོས་ཅན། གཞལ་བྱ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཐུར་ཁྱབ་རྣལ་མར་ངེས་པར་ཐལ། རྗེས་ཁྱབ་རྣལ་མ་ངེས་པའི་ཕྱིར། ཁྱབ་པ་ཁས། མ་གྲུབ་ན། སྒྲ་ཆོས་ཅན། གཞལ་བྱ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། རྗེས་ཁྱབ་རྣལ་མར་ངེས་པར་ཐལ། རྟགས་དེ་ཡིན་ན་བསལ་བ་དེ་ཡིན་པས་ཁྱབ་པའི་ཕྱིར། མ་གྲུབ་ན། སྒྲ་ཆོས་ཅན། གཞལ་བྱ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། རྟགས་དེ་ཡིན་ན་བསལ་བ་དེ་ཡིན་པས་ཁྱབ་པར་ཐལ། བྱས་རྟགས་ཀྱིས་སྒྲ་གཞལ་བྱར་སྒྲུབ་པའི་ཐལ་འགྱུར་གང་ཞིག །རྟགས་བྱས་པ་དེ་ཡིན་ན་བསལ་བ་གཞལ་བྱ་དེ་ཡིན་པས་ཁྱབ་པའི་ཕྱིར། རྩ་བར་འདོད་ན། སྒྲ་ཆོས་ཅན། གཞལ་བྱ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཐུར་ཁྱབ་རྣལ་མར་མ་ངེས་པར་ཐལ། བསལ་བ་དེ་ཡིན་ན་རྟགས་དེ་ཡིན་པས་མ་ཁྱབ་པའི་ཕྱིར། མ་གྲུབ་ན། སྒྲ་ཆོས་ཅན། གཞལ་བྱ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། བསལ་བ་དེ་ཡིན་ན་རྟགས་དེ་ཡིན་པས་མ་ཁྱབ་པར་ཐལ། བྱས་རྟགས་ཀྱིས་སྒྲ་གཞལ་བྱར་སྒྲུབ་པའི་ཐལ་འགྱུར་གང་ཞིག །བསལ་བ་གཞལ་བྱ་དེ་ཡིན་ན་རྟགས་བྱས་པ་དེ་ཡིན་པས་མ་ཁྱབ་པའི་ཕྱིར། རྟགས་དང་པོ་སླ། རྟགས་གཉིས་པ་མ་གྲུབ་ན། བསལ་བ་གཞལ་བྱ་དེ་ཡིན་ན་རྟགས་བྱས་པ་དེ་ཡིན་པས་མ་ཁྱབ་པར་ཐལ། གཞལ་བྱ་ཡིན་ལ་བྱས་པ་མ་ཡིན་པ་ཡོད་པའི་ཕྱིར།

			༣ ཁ་ཅིག་ན་རེ། རྗེས་ཁྱབ་ཕྱིན་ཅི་ལོག་པར་ངེས་ན། རྗེས་ཁྱབ་རྣལ་མར་མ་ངེས་པས་ཁྱབ་ཟེར་ན། སྒྲ་ཆོས་ཅན། མི་རྟག་པ་ཡིན་པར་ཐལ། ཀ་བུམ་གཉིས་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། རྗེས་ཁྱབ་རྣལ་མར་མ་ངེས་པར་ཐལ། རྗེས་ཁྱབ་ཕྱིན་ཅི་ལོག་ངེས་པའི་ཕྱིར། ཁྱབ་པ་ཁས། མ་གྲུབ་ན། སྒྲ་ཆོས་ཅན། མི་རྟག་པ་ཡིན་པར་ཐལ། ཀ་བུམ་གཉིས་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། རྗེས་ཁྱབ་ཕྱིན་ཅི་ལོག་ངེས་པར་ཐལ། རྟགས་དེ་ཡིན་ན་བསལ་བ་དེ་མ་ཡིན་པས་ཁྱབ་པའི་ཕྱིར། མ་གྲུབ་ན། སྒྲ་ཆོས་ཅན། མི་རྟག་པ་ཡིན་པར་ཐལ། ཀ་བུམ་གཉིས་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། རྟགས་དེ་ཡིན་ན་བསལ་བ་དེ་མ་ཡིན་པས་ཁྱབ་པར་ཐལ། ཐལ་འགྱུར་དེའི་རྟགས་དེ་ཡིན་ན་གང་དྲན་དྲན་ཡིན་པས་ཁྱབ་པའི་ཕྱིར། རྩ་བར་འདོད་ན། སྒྲ་ཆོས་ཅན། མི་རྟག་པ་ཡིན་པར་ཐལ། ཀ་བུམ་གཉིས་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། རྗེས་ཁྱབ་རྣལ་མར་མ་ངེས་པ་མ་ཡིན་པར་ཐལ། རྗེས་ཁྱབ་རྣལ་མར་ངེས་པའི་ཕྱིར། མ་གྲུབ་ན། སྒྲ་ཆོས་ཅན། མི་རྟག་པ་ཡིན་པར་ཐལ། ཀ་བུམ་གཉིས་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། རྗེས་ཁྱབ་རྣལ་མར་ངེས་པར་ཐལ། རྟགས་དེ་ཡིན་ན་བསལ་བ་དེ་ཡིན་པས་ཁྱབ་པའི་ཕྱིར། མ་གྲུབ་ན། ཀ་བུམ་གཉིས་ཆོས་ཅན། ཁྱོད་ཡིན་ན་མི་རྟག་པ་ཡིན་པས་ཁྱབ་པར་ཐལ། ཁྱོད་ཡིན་པ་མི་སྲིད་པའི་དངོས་པོ་ཡིན་པའི་ཕྱིར། མ་གྲུབ་ན། དེར་ཐལ། ཁྱོད་དངོས་པོ་གང་ཞིག །ཁྱོད་ཀྱི་ཡིན་པ་མེད་པའི་ཕྱིར།

			༤ ཁ་ཅིག་ན་རེ། རྟགས་བསལ་དང་བཅས་པའི་ཐལ་འགྱུར་ཡིན་ན། ཁྱབ་པ་སྒོ་བརྒྱད་གང་རུང་ངེས་པས་ཁྱབ་ཟེར་ན། རྟག་པ་ཆོས་ཅན། མཚན་ཉིད་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱབ་པ་སྒོ་བརྒྱད་གང་རུང་ངེས་པར་ཐལ། རྟགས་བསལ་དང་བཅས་པའི་ཐལ་འགྱུར་ཡིན་པའི་ཕྱིར། ཁྱབ་པ་ཁས། མ་གྲུབ་ན། རྟགས་བསལ་དང་བཅས་པའི་ཐལ་འགྱུར་ཡིན་པ་གོ་སླའོ། །རྩ་བར་འདོད་ན། རྟག་པ་ཆོས་ཅན། མཚན་ཉིད་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱབ་པ་སྒོ་བརྒྱད་གང་རུང་མ་ངེས་པར་ཐལ། རྣལ་མ་བཞི་པོ་གང་རུང་མ་ངེས་པ་གང་ཞིག ཕྱིན་ཅི་ལོག་བཞི་པོ་གང་རུང་ཡང་མ་ངེས་པའི་ཕྱིར། རྟགས་དང་པོ་མ་གྲུབ་ན། རྟག་པ་ཆོས་ཅན། མཚན་ཉིད་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། རྣལ་མ་བཞི་པོ་གང་རུང་མ་ངེས་པར་ཐལ། རྗེས་ཁྱབ་རྣལ་མར་མ་ངེས་པ་གང་ཞིག །ཐུར་ཁྱབ་རྣལ་མ་དང་། ལྡོག་ཁྱབ་རྣལ་མ་དང་། འགལ་ཁྱབ་རྣལ་མ་གང་ཡང་མ་ངེས་པའི་ཕྱིར། རྟགས་དང་པོ་མ་གྲུབ་ན། རྟག་པ་ཆོས་ཅན། མཚན་ཉིད་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། རྗེས་ཁྱབ་རྣལ་མར་མ་ངེས་པར་ཐལ། རྟགས་དེ་ཡིན་ན་བསལ་བ་དེ་ཡིན་པས་མ་ཁྱབ་པའི་ཕྱིར། རྟགས་གཉིས་པ་མ་གྲུབ་ན། རྟག་པ་ཆོས་ཅན། མཚན་ཉིད་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཐུར་ཁྱབ་རྣལ་མར་མ་ངེས་པར་ཐལ། བསལ་བ་དེ་ཡིན་ན་རྟགས་དེ་ཡིན་པས་མ་ཁྱབ་པའི་ཕྱིར། རྟགས་གསུམ་པ་མ་གྲུབ་ན། རྟག་པ་ཆོས་ཅན། མཚན་ཉིད་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ལྡོག་ཁྱབ་རྣལ་མར་མ་ངེས་པར་ཐལ། བསལ་བ་དེ་མ་ཡིན་ན་རྟགས་དེ་མ་ཡིན་པས་མ་ཁྱབ་པའི་ཕྱིར། རྟགས་བཞི་པ་མ་གྲུབ་ན། རྟག་པ་ཆོས་ཅན། མཚན་ཉིད་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། འགལ་ཁྱབ་རྣལ་མར་མ་ངེས་པར་ཐལ། རྟགས་དེ་ཡིན་ན་བསལ་བ་དེ་མ་ཡིན་པས་མ་ཁྱབ་པའི་ཕྱིར། རྟགས་རེ་རེ་ནས་གོ་སླ། གོང་གི་རྟགས་གཉིས་པ་མ་གྲུབ་ན། རྟག་པ་ཆོས་ཅན། མཚན་ཉིད་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཕྱིན་ཅི་ལོག་བཞི་པོ་གང་རུང་མ་ངེས་པར་ཐལ། རྟགས་དེ་ཡིན་ན་བསལ་བ་དེ་མ་ཡིན་པས་ཁྱབ་པ། བསལ་བ་དེ་ཡིན་ན་རྟགས་དེ་མ་ཡིན་པས་ཁྱབ་པ། བསལ་བ་དེ་མ་ཡིན་ན་རྟགས་དེ་ཡིན་པས་ཁྱབ་པ། རྟགས་དེ་ཡིན་ན་བསལ་བ་དེ་ཡིན་པས་ཁྱབ་པ་བཞི་པོ་གང་ཡང་མ་ངེས་པའི་ཕྱིར། ཁྱབ་སྟེ། རྗེས་ཁྱབ་ཕྱིན་ཅི་ལོག་དང་འགལ་ཁྱབ་རྣལ་མ་གཉིས་དོན་གཅིག །ཐུར་ཁྱབ་ཕྱིན་ཅི་ལོག་དང་ལྡོག་ཁྱབ་རྣལ་མ་གཉིས་དོན་གཅིག །ལྡོག་ཁྱབ་ཕྱིན་ཅི་ལོག་དང་འགལ་ཁྱབ་རྣལ་མ་གཉིས་དོན་གཅིག །འགལ་ཁྱབ་ཕྱིན་ཅི་ལོག་དང་རྗེས་ཁྱབ་རྣལ་མ་གཉིས་དོན་གཅིག་ཡིན་པའི་ཕྱིར།

			༥ ཁ་ཅིག་ན་རེ། ལྡོག་ཁྱབ་རྣལ་མར་ངེས་ན། ཁ་བུབ་རྣལ་མར་ངེས་པས་ཁྱབ་ཟེར་ན། ཤེས་བྱ་ཡིན་པར་ཐལ། བྱས་པ་ཡིན་པའི་ཕྱིར། ཞེས་པའི་ཐལ་འགྱུར་དེ་ཆོས་ཅན། ཁ་བུབ་རྣལ་མར་ངེས་པར་ཐལ། ལྡོག་ཁྱབ་རྣལ་མར་ངེས་པའི་ཕྱིར། ཁྱབ་པ་ཁས། མ་གྲུབ་ན། ཤེས་བྱ་ཡིན་པར་ཐལ། བྱས་པ་ཡིན་པའི་ཕྱིར། ཞེས་པའི་ཐལ་འགྱུར་དེ་ཆོས་ཅན། ལྡོག་ཁྱབ་རྣལ་མར་ངེས་པར་ཐལ། བསལ་བ་དེ་མ་ཡིན་ན། རྟགས་དེ་མ་ཡིན་པས་ཁྱབ་པའི་ཕྱིར། ཁྱབ་སྟེ། རྩ་བ་ལས།

			བསལ་བ་མིན་ན་རྟགས་དེ་ཉིད། །

			མིན་པའི་ཁྱབ་པ་ལྡོག་ཁྱབ་ཡིན། །

			ཞེས་གསུངས་པའི་ཕྱིར། རྩ་བར་འདོད་ན། ཤེས་བྱ་ཡིན་པར་ཐལ། བྱས་པ་ཡིན་པའི་ཕྱིར། ཞེས་པ་དེ་ཆོས་ཅན། ཁ་བུབ་རྣལ་མར་མ་ངེས་པར་ཐལ། རྟགས་དེ་མ་ཡིན་ན། བསལ་བ་དེ་མ་ཡིན་པས་མ་ཁྱབ་པའི་ཕྱིར། མ་གྲུབ་ན། བྱས་པ་མ་ཡིན་ན། ཤེས་བྱ་མ་ཡིན་པས་མ་ཁྱབ་པར་ཐལ། ནམ་མཁའ་དེ་དེ་ཡིན་པའི་ཕྱིར།

			༦ ཁ་ཅིག་ན་རེ། ཐལ་འགྱུར་རྣལ་མ་ལྔ་པོ་གང་རུང་ཡིན་ན། རྗེས་ཁྱབ་རྣལ་མ་དང་། ལྡོག་ཁྱབ་རྣལ་མ་གང་རུང་ཡིན་པས་ཁྱབ་ཟེར་ན། སྒྲ་ཡིན་པར་ཐལ། བྱས་པ་ཡིན་པའི་ཕྱིར། ཞེས་པའི་ཐལ་འགྱུར་དེ་ཆོས་ཅན། རྗེས་ཁྱབ་རྣལ་མ་དང་། ལྡོག་ཁྱབ་རྣལ་མ་གང་རུང་ཡིན་པར་ཐལ། ཐལ་འགྱུར་རྣལ་མ་ལྔ་པོ་གང་རུང་ཡིན་པའི་ཕྱིར། ཁྱབ་པ་ཁས། མ་གྲུབ་ན། སྒྲ་ཡིན་པར་ཐལ། བྱས་པ་ཡིན་པའི་ཕྱིར། ཞེས་པའི་ཐལ་འགྱུར་དེ་ཆོས་ཅན། ཐལ་འགྱུར་རྣལ་མ་ལྔ་པོ་གང་རུང་ཡིན་པར་ཐལ། ཐུར་ཁྱབ་རྣལ་མ་ཡིན་པའི་ཕྱིར། མ་གྲུབ་ན། སྒྲ་ཡིན་པར་ཐལ། བྱས་པ་ཡིན་པའི་ཕྱིར། ཞེས་པའི་ཐལ་འགྱུར་དེ་ཆོས་ཅན། ཐུར་ཁྱབ་རྣལ་མ་ཡིན་པར་ཐལ། བསལ་བ་དེ་ཡིན་ན། རྟགས་དེ་ཡིན་པས་ཁྱབ་པའི་ཕྱིར། རྩ་བར་འདོད་ན། སྒྲ་ཡིན་པར་ཐལ། བྱས་པ་ཡིན་པའི་ཕྱིར། ཞེས་པའི་ཐལ་འགྱུར་དེ་ཆོས་ཅན། རྗེས་ཁྱབ་རྣལ་མ་དང་། ལྡོག་ཁྱབ་རྣལ་མ་གང་རུང་མ་ཡིན་པར་ཐལ། རྗེས་ཁྱབ་རྣལ་མ་མ་ཡིན་པ་གང་ཞིག །ལྡོག་ཁྱབ་རྣལ་མ་ཡང་མ་ཡིན་པའི་ཕྱིར། རྟགས་དང་པོ་གྲུབ་སྟེ། རྟགས་དེ་ཡིན་ན། བསལ་བ་དེ་ཡིན་པས་མ་ཁྱབ་པའི་ཕྱིར། རྟགས་གཉིས་པ་གྲུབ་སྟེ། བསལ་བ་དེ་མ་ཡིན་ན། རྟགས་དེ་མ་ཡིན་པས་མ་ཁྱབ་པའི་ཕྱིར་རོ། །





རང་ལུགས་བཞག་པ་ལ།


			རྗེས་སུ་འགྲོ་ལྡོག་འཕྲོས་པའི་གཞུང་ཡོད་དེ། རྣམ་འགྲེལ་རང་དོན་ལེའུ་ལས།

			གཏན་ཚིགས་ཀྱི་ནི་ཚུལ་གསུམ་ལའང་། །

			ཞེས་གསུངས་པའི་ཕྱིར། དགུ་པ་རྗེས་སུ་འགྲོ་ལྡོག་གི་ཁྱབ་པ་བཤད་པ་ལ་གཉིས་ལས། ཁུངས་འགོད་པ་དང་། དེའི་དོན་བཤད་པའོ། །དང་པོ་ནི། རྩ་བ་ལས།

			རྗེས་སུ་འགྲོ་ལྡོག་འདི་ལྟ་སྟེ། །

			ཆོས་ཀྱི་གྲགས་པའི་གཞུང་ལུགས་ལས། །

			རྗེས་དཔག་བྱ་དང་དེ་མཐུན་ལ། །

			ཡོད་དང་མེད་ལ་མེད་པ་ཞེས། །



			གཏན་ཚིགས་ཀྱི་ནི་ཚུལ་གསུམ་གསུངས། །

			དེ་ཡི་ཕྱི་མའི་ཚུལ་གཉིས་དང་། །

			ཕྱོགས་མཐུན་རྗེས་འགྲོ་ལྡོག་ཁྱབ་ཡིན། །

			རྗེས་ཁྱབ་ཐུར་ཁྱབ་ལྡོག་ཁྱབ་དང་། །



			འགལ་ཁྱབ་ཁ་བུབ་ལྔ་རུ་བཤད། །

			ཞེས་བྱུང་། དཔལ་ཆོས་ཀྱི་གྲགས་པའི་གཞུང་རྣམ་ངེས་སོགས་ལས་ཚུལ་གསུམ་གསུངས་པའི་ཕྱི་མ་གཉིས་དང་། ཕྱོགས་མཐུན་པའི་རྗེས་སུ་འགྲོ་ལྡོག་གི་ཁྱབ་པ་གཉིས་གཙོ་བྱས་པའི་ཁྱབ་པ་སྒོ་བརྒྱད་སོགས་ཀྱང་བསྟན་པ་ཡིན་ནོ། །རྟགས་དེ་ཡིན་ན་བསལ་བ་དེ་ཡིན་པས་ཁྱབ་པ་རྗེས་ཁྱབ་ཡིན། བསལ་བ་དེ་ཡིན་ན་རྟགས་དེ་ཡིན་པས་ཁྱབ་པ་ཐུར་ཁྱབ་ཡིན། བསལ་བ་དེ་མིན་ན་རྟགས་དེ་མིན་པས་ཁྱབ་པ་ལྡོག་ཁྱབ་ཡིན། རྟགས་དེ་ཡིན་ན་བསལ་བ་དེ་མིན་པས་ཁྱབ་པ་འགལ་ཁྱབ་ཡིན། རྟགས་དེ་མིན་ན་བསལ་བ་དེ་མིན་པས་ཁྱབ་པ་ཁ་བུབ་ཏུ་ཤེས་པར་བྱའོ། །གཉིས་པ་དེའི་དོན་བཤད་པ་ལ་གསུམ། རྩ་བའི་ཁྱབ་པ་རྣམས་ཀྱི་དོན་བཤད་པ། རྣམ་གྲངས་རྒྱས་པར་བཤད་པ། ཁ་བུབ་ཟུར་དུ་བཤད་པའི་རྒྱུ་མཚན་ནོ། །དང་པོ་ལ་གཉིས། ཁྱབ་པ་རྣལ་མ་ལྔ་བཤད་པ་དང་། ཕྱིན་ཅི་ལོག་བཞི་བཤད་པའོ། །དང་པོ་ལ་གཉིས་ལས། གྲངས་བསྟན་པ་ནི། རྩ་བ་ལས།

			དེས་ན་ཁྱབ་པའི་དབྱེ་བ་ལ། །

			རྗེས་ཁྱབ་ཐུར་ཁྱབ་ལྡོག་ཁྱབ་དང་། །

			འགལ་ཁྱབ་ཁ་བུབ་ལྔ་རུ་བཤད། །

			ཅེས་པ་སྟེ་སླའོ། །གཉིས་པ་སོ་སོའི་དོན་ནི། རྩ་བ་ལས།

			ཕྱིན་ཅི་ལོག་གི་འབུད་ཚུལ་ནི། །

			བསལ་འགྱུར་རྟགས་མི་འགྱུར་དུ་གནས། །

			དེ་དག་སོ་སོར་ངོས་འཛིན་ན། །

			རྟགས་དེ་ཡིན་ན་བསལ་བ་དེ། །



			ཡིན་པས་ཁྱབ་པ་རྗེས་ཁྱབ་ཡིན། །

			བསལ་བ་ཡིན་ན་རྟགས་དེ་ཉིད། །

			ཡིན་པས་ཁྱབ་པ་ཐུར་ཁྱབ་ཡིན། །

			བསལ་བ་མིན་ན་རྟགས་དེ་ཉིད། །



			མིན་པས་ཁྱབ་པ་ལྡོག་ཁྱབ་ཡིན། །

			རྟགས་དེ་ཡིན་ན་བསལ་བ་དེ། །

			མིན་པས་ཁྱབ་པ་འགལ་ཁྱབ་ཡིན། །

			རྟགས་མིན་བསལ་མིན་ཁྱབ་པ་ནི། །



			ཁ་བུབ་ཏུ་ནི་ཤེས་པར་བྱ། །

			ཞེས་བྱུང་། རྟགས་དེ་ཡིན་ན་བསལ་བ་དེ་ཡིན་པས་ཁྱབ་པ་དང་། མ་ཡིན་པས་ཁྱབ་པ་རིམ་བཞིན་རྗེས་ཁྱབ་དང་། འགལ་ཁྱབ་ཀྱི་དོན་དང་། བསལ་བ་དེ་ཡིན་ན། རྟགས་དེ་ཡིན་པས་ཁྱབ་པ་དང། བསལ་བ་དེ་མ་ཡིན་ན་རྟགས་དེ་མ་ཡིན་པས་ཁྱབ་པ་རིམ་བཞིན་ཐུར་ཁྱབ་དང་ལྡོག་ཁྱབ་ཀྱི་དོན་དང་། རྟགས་དེ་མ་ཡིན་ན། བསལ་བ་དེ་མ་ཡིན་པས་ཁྱབ་པ། ཁ་བུབ་ཀྱི་དོན་དུ་ཤེས་པར་བྱའོ། །གཉིས་པ་ཕྱིན་ཅི་ལོག་བཞི་བཤད་པ་ནི། རྩ་བ་ལས།

			ཕྱིན་ཅི་ལོག་གི་འབུད་ཚུལ་ནི། །

			བསལ་འགྱུར་རྟགས་མི་འགྱུར་དུ་གནས། །

			ཞེས་བྱུང་། རྟགས་དེ་ཡིན་ན་བསལ་བ་དེ་མ་ཡིན་པས་ཁྱབ་པ་དང་། མ་ཡིན་པ་མ་ཡིན་པས་ཁྱབ་པ་དང་། བསལ་བ་དེ་མ་ཡིན་ན། རྟགས་དེ་ཡིན་པས་ཁྱབ་པ་དང་། བསལ་བ་དེ་མ་ཡིན་པ་མ་ཡིན་ན། རྟགས་དེ་མ་ཡིན་པས་ཁྱབ་པ་རྣམས་རིམ་བཞིན། རྗེས་ཁྱབ་འགལ་ཁྱབ་ཐུར་ཁྱབ་ལྡོག་ཁྱབ་རྣམས་ཀྱི་ཕྱིན་ཅི་ལོག་གི་དོན་དུ་འཇོག་སྟེ། དེ་དག་ལ་ཁྱབ་པ་རྣལ་མའི་སློང་ཚུལ་ལས། བསལ་བ་འགྱུར་ལ་རྟགས་མི་འགྱུར་བར་སློང་དགོས་པའི་ཕྱིར།

			གཉིས་པ་རྣམ་གྲངས་རྒྱས་པར་བཤད་པ་ལ་གཉིས། ཁྱབ་པ་རྣལ་མར་འདུ་བའི་ཁྱབ་པའི་རྣམ་གྲངས་རེ་རེ་ལ་བརྒྱད་སོགས་སུ་ཕྱེ་སྟེ་བཤད་པ་དང་། རྟགས་བསལ་འགོད་ཚུལ་གྱི་སྒོ་ནས་རྣམ་གྲངས་རྒྱས་པར་བཤད་པའོ། །དང་པོ་ལ་ལྔ་ལས། དང་པོ་རྩ་བའི་རྗེས་ཁྱབ་ཏུ་འདུ་བའི་ཁྱབ་པའི་རྣམ་གྲངས་ནི། རྩ་བ་ལས།

			ཐུར་ཁྱབ་རྣལ་མ་ཆ་རྣམས་དང་། །

			ལྡོག་ཁྱབ་རྣལ་མ་ཆ་རྣམས་དང་། །

			རྗེས་ཁྱབ་ཁ་བུབ་ཆ་རྣམས་དང་། །

			ལྡོག་ཁྱབ་ཁ་བུབ་ཆ་རྣམས་དང་། །



			འགལ་ཁྱབ་ཁ་བུབ་ཆ་རྣམས་དང་། །

			ཐུར་ཁྱབ་ཕྱིན་ཅི་ལོག་ངེས་པའི། །

			ལྡོག་ཁྱབ་ཕྱིན་ཅི་ལོག་ངེས་དང་། །

			ལྡོག་ཁྱབ་ཕྱིན་ཅི་ལོག་ངེས་པའི། །



			ཐུར་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་ཕྱིན་ཅི་ལོག་ངེས་སོགས། །

			བཞི་བརྒྱད་བཅུ་གཉིས་བཞི་ཚན་དང་། །

			ལྡོག་ཁྱབ་ཕྱིན་ཅི་ལོག་ངེས་པའི། །



			ལྡོག་ཁྱབ་ཕྱིན་ཅི་ལོག་ངེས་སོགས། །

			བཞི་བརྒྱད་བཅུ་གཉིས་བཞི་ཚན་དང་། །

			རྗེས་ཁྱབ་དུ་མ་བརྩེགས་གྱུར་ཀྱང་། །

			རྩ་བའི་རྗེས་ཁྱབ་སྟེང་དུ་གནས། །

			ཞེས་བྱུང་། དེ་ཡང་དྲིས་འཕངས་སོགས་ཁས་ལེན་སོང་ཚུལ་མི་འདྲ་བ་མེད་པའི་ཐལ་འགྱུར་གང་གི་ཐུར་ཁྱབ་རྣལ་མར་ངེས་པའི་ཐུར་ཁྱབ་རྣལ་མར་ངེས་པ་སོགས་ཆ་ངེས་ན་རྗེས་ཁྱབ་ངེས་པས་ཁྱབ། དེ་བཞིན་དུ་ལྡོག་ཁྱབ་ཆ་ངེས་པ་དང་། རྗེས་ཁྱབ་རྣལ་མར་ངེས་པའི་ཁ་བུབ་རྣལ་མར་ངེས་པའི་རྗེས་ཁྱབ་རྣལ་མར་ངེས་པའི་ཁ་བུབ་རྣལ་མར་ངེས་པ་སོགས་ཆ་རྣམས་དང་། ལྡོག་ཁྱབ་ཀྱི་ཁ་བུབ་ངེས་པའི་ལྡོག་ཁྱབ་ཀྱི་ཁ་བུབ་ངེས་པ་སོགས་ཆ་རྣམས་དང་། འགལ་ཁྱབ་ཀྱི་ཁ་བུབ་ངེས་པའི་འགལ་ཁྱབ་ཀྱི་ཁ་བུབ་ངེས་པ་སོགས་ཆ་རྣམས་དང་། ཐུར་ཁྱབ་ཕྱིན་ཅི་ལོག་ངེས་པའི་ལྡོག་ཁྱབ་ཕྱིན་ཅི་ལོག་ངེས་པ་དང་། ལྡོག་ཁྱབ་ཕྱིན་ཅི་ལོག་ངེས་པའི་ཐུར་ཁྱབ་ཕྱིན་ཅི་ལོག་ངེས་པའི་ཐུར་ཁྱབ་ཕྱིན་ཅི་ལོག་ངེས་པའི་ལྡོག་ཁྱབ་ཕྱིན་ཅི་ལོག་ངེས་པ་སྟེ་བཞི་དང་། སླར་ཡང་དེ་ལྟར་བཞི་བརྩེགས་པས་བརྒྱད་དང་། སླར་ཡང་བཞི་བརྩེགས་པས་བཅུ་གཉིས་སོགས་བཞི་ཚན་ངེས་པ་རྣམས་དང་། ཐུར་ཁྱབ་ཕྱིན་ཅི་ལོག་ངེས་པའི་ཐུར་ཁྱབ་ཕྱིན་ཅི་ལོག་ངེས་པ་སོགས་ཐུར་ཁྱབ་ཕྱིན་ཅི་ལོག་བཞི་བརྒྱད་བཅུ་གཉིས་སོགས་བཞི་ཚན་ངེས་པ་དང་། ལྡོག་ཁྱབ་ཕྱིན་ཅི་ལོག་ཀྱང་བཞི་བརྒྱད་བཅུ་གཉིས་སོགས་བཞི་ཚན་ངེས་པ་དང་། རྗེས་ཁྱབ་དུ་མ་སྟེ་ཅི་ཙམ་བརྩེགས་ཀྱང་རྩ་བའི་རྗེས་ཁྱབ་ངེས་པས་ཁྱབ་བོ། །འདིར་ལྡོག་ཁྱབ་ཕྱིན་ཅི་ལོག་ལ་སྦྱར་བའི་བཞི་ཚན་ལན་གཉིས་བྲིས་པ་ཡི་གེ་ལྷག་པའམ་ཡང་ན་ཐུར་ཁྱབ་ཕྱིན་ཅི་ལོག་ལ་སྦྱར་བ་ཡི་གེ་མ་དག་པ་ཡིན་ནམ་དཔྱད་པར་བྱའོ། །གཉིས་པ་ཐུར་ཁྱབ་ཀྱི་སྟེང་དུ་གནས་པའི་ཁྱབ་པའི་རྣམ་གྲངས་ནི། རྩ་བ་ལས།

			ཐུར་ཁྱབ་རྣལ་མ་ཡ་རྣམས་དང་། །

			ལྡོག་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་རྣལ་མར་ངེས་པ་དང་། །



			ཐུར་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་ཕྱིན་ཅི་ལོག་ངེས་པའི། །

			ལྡོག་ཁྱབ་རྣལ་མར་ངེས་པ་དང་། །

			ཐུར་ཁྱབ་རྣལ་མར་ངེས་པ་ཡི། །



			ལྡོག་ཁྱབ་རྣལ་མར་ངེས་པ་ཡི། །

			ལྡོག་ཁྱབ་རྣལ་མར་ངེས་པ་དང་། །

			ལྡོག་ཁྱབ་ཁ་བུབ་ཡ་རྣམས་ནི། །

			རྩ་བའི་ཐུར་ཁྱབ་སྟེང་དུ་གནས། །

			ཞེས་བྱུང་། ཐུར་ཁྱབ་རྣལ་མ་གསུམ་དང་ལྔ་སོགས་ཡ་རྣམས་དང་། ལྡོག་ཁྱབ་ཕྱིན་ཅི་ལོག་ངེས་པའི་ཐུར་ཁྱབ་ཕྱིན་ཅི་ལོག་ངེས་པའི་ཐུར་ཁྱབ་རྣལ་མར་ངེས་པ་དང་། ཐུར་ཁྱབ་ཕྱིན་ཅི་ལོག་ངེས་པའི་ཐུར་ཁྱབ་ཕྱིན་ཅི་ལོག་ངེས་པའི་ལྡོག་ཁྱབ་རྣལ་མར་ངེས་པ་དང་། ཐུར་ཁྱབ་རྣལ་མར་ངེས་པའི་ལྡོག་ཁྱབ་རྣལ་མར་ངེས་པའི་ལྡོག་ཁྱབ་རྣལ་མར་ངེས་པ་དང་། ལྡོག་ཁྱབ་རྣལ་མར་ངེས་པའི་ཁ་བུབ་རྣལ་མར་ངེས་པ་སྟེ་གཅིག་དང་། སླར་ཡང་དེའི་སྟེང་དུ་ལྡོག་ཁྱབ་དང་ཁ་བུབ་ལན་གཉིས་བརྩེགས་པས་གསུམ་སོགས་ཡ་རྣམས་ངེས་པའི་ཐལ་འགྱུར་ཡིན་ན། ཐུར་ཁྱབ་རྣལ་མ་ངེས་པའི་ཐལ་འགྱུར་ཡིན་པས་ཁྱབ་བོ། །གསུམ་པ་ལྡོག་ཁྱབ་ཀྱི་སྟེང་དུ་གནས་པའི་ཁྱབ་པའི་རྣམ་གྲངས་ནི། རྩ་བ་ལས།

			ལྡོག་ཁྱབ་རྣལ་མ་ཡ་རྣམས་དང་། །

			ལྡོག་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་ཕྱིན་ཅི་ལོག་ངེས་པའི། །

			ལྡོག་ཁྱབ་རྣལ་མར་ངེས་པ་དང་། །



			ལྡོག་ཁྱབ་ཕྱིན་ཅི་ལོག་ངེས་པའི། །

			ལྡོག་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་རྣལ་མར་ངེས་པ་ཡི། །

			ཐུར་ཁྱབ་ཕྱིན་ཅི་ལོག་ངེས་པའི། །



			ཐུར་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་རྣལ་མར་ངེས་པ་དང་། །

			ཐུར་ཁྱབ་རྣལ་མར་ངེས་པ་ཡི། །

			ལྡོག་ཁྱབ་རྣལ་མར་ངེས་པ་ཡི། །



			ཐུར་ཁྱབ་རྣལ་མར་ངེས་པ་དང་། །

			ལྡོག་ཁྱབ་རྣལ་མར་ངེས་པ་ཡི། །

			ཐུར་ཁྱབ་རྣལ་མར་ངེས་པ་ཡི། །

			ཐུར་ཁྱབ་རྣལ་མར་ངེས་པ་དང་། །



			ཐུར་ཁྱབ་ཁ་བུབ་ཡ་རྣམས་ནི། །

			རྩ་བའི་ལྡོག་ཁྱབ་སྟེང་དུ་གནས། །

			ཞེས་བྱུང་། ལྡོག་ཁྱབ་ཡ་ངེས་པ་རྣམས་དང་། ལྡོག་ཁྱབ་ཕྱིན་ཅི་ལོག་ངེས་པའི་ཐུར་ཁྱབ་ཕྱིན་ཅི་ལོག་ངེས་པའི་ལྡོག་ཁྱབ་རྣལ་མར་ངེས་པ་དང་། ལྡོག་ཁྱབ་ཕྱིན་ཅི་ལོག་ངེས་པའི་ལྡོག་ཁྱབ་ཕྱིན་ཅི་ལོག་ངེས་པའི་ཐུར་ཁྱབ་རྣལ་མར་ངེས་པའི་ཐུར་ཁྱབ་ཕྱིན་ཅི་ལོག་ངེས་པའི་ཐུར་ཁྱབ་ཕྱིན་ཅི་ལོག་ངེས་པའི་ཐུར་ཁྱབ་རྣལ་མར་ངེས་པ་དང་། ཐུར་ཁྱབ་རྣལ་མར་ངེས་པའི་ལྡོག་ཁྱབ་རྣལ་མར་ངེས་པའི་ཐུར་ཁྱབ་རྣལ་མར་ངེས་པ་དང་། ལྡོག་ཁྱབ་རྣལ་མར་ངེས་པའི་ཐུར་ཁྱབ་རྣལ་མར་ངེས་པའི་ཐུར་ཁྱབ་རྣལ་མར་ངེས་པ་དང་། ཐུར་ཁྱབ་རྣལ་མར་ངེས་པའི་ཁ་བུབ་རྣལ་མར་ངེས་པ་གཅིག་དང་གསུམ་སོགས་ཡ་རྣམས་ངེས་པའི་ཐལ་འགྱུར་ཡིན་ན། ལྡོག་ཁྱབ་ངེས་པའི་ཐལ་འགྱུར་ཡིན་པས་ཁྱབ་བོ། །བཞི་པ་རྗེས་ཁྱབ་རྣལ་མར་ངེས་པའི་ཁ་བུབ་ཀྱི་སྟེང་དུ་གནས་པའི་ཁྱབ་པའི་རྣམ་གྲངས་ནི། རྩ་བ་ལས།

			རྗེས་ཁྱབ་ཁ་བུབ་ཡ་རྣམས་དང་། །

			ལྡོག་ཁྱབ་ཕྱིན་ཅི་ལོག་ངེས་པའི། །

			ལྡོག་ཁྱབ་ཕྱིན་ཅི་ལོག་ངེས་དང་། །

			ཐུར་ཁྱབ་ཕྱིན་ཅི་ལོག་ངེས་པའི། །



			ཐུར་ཁྱབ་ཕྱིན་ཅི་ལོག་ངེས་དང་། །

			ལྡོག་ཁྱབ་རྣལ་མར་ངེས་པ་ཡི། །

			ཐུར་ཁྱབ་རྣལ་མར་ངེས་པ་དང་། །

			ཐུར་ཁྱབ་རྣལ་མར་ངེས་པ་ཡི། །



			ལྡོག་ཁྱབ་རྣལ་མར་ངེས་པ་རྣམས། །

			རྗེས་ཁྱབ་ཁ་བུབ་སྟེང་དུ་གནས། །

			ཞེས་བྱུང་། རྗེས་ཁྱབ་རྣལ་མར་ངེས་པའི་ཁ་བུབ་ངེས་པ་གཅིག་དང་གསུམ་སོགས་ཡ་རྣམས་དང་། ལྡོག་ཁྱབ་ཕྱིན་ཅི་ལོག་ངེས་པའི་ལྡོག་ཁྱབ་ཕྱིན་ཅི་ལོག་ངེས་པ་སོགས་གཉིས་དང་དྲུག་དང་བཅུ་སོགས་བཞི་ཚན་ངེས་པ་དང་། ཐུར་ཁྱབ་ཕྱིན་ཅི་ལོག་ངེས་པའི་ཐུར་ཁྱབ་ཕྱིན་ཅི་ལོག་ངེས་པ་སོགས་གཉིས་དང་དྲུག་དང་བཅུ་སོགས་བཞི་ཚན་ངེས་པ་དང་། ལྡོག་ཁྱབ་རྣལ་མར་ངེས་པའི་ཐུར་ཁྱབ་རྣལ་མར་ངེས་པ་སོགས་གཉིས་ནས་དྲུག་སོགས་བཞི་ཚན་ངེས་པ་དང་། ཐུར་ཁྱབ་རྣལ་མར་ངེས་པའི་ལྡོག་ཁྱབ་རྣལ་མར་ངེས་པ་དང་། སླར་ཡང་དེ་ཉིད་ལན་གཉིས་བཟླས་པས་དྲུག་སོགས་བཞི་ཚན་ནམ། ཡང་ཕྱི་མ་གཉིས་ལ་ལྡོག་ཁྱབ་རྣལ་མར་ངེས་པའི་ཐུར་ཁྱབ་ཡ་རྣམས་ངེས་པ་ཞེས་སྦྱར་ཀྱང་ཆོག་པས། དེ་རྣམས་ངེས་པའི་ཐལ་འགྱུར་ཡིན་ན། རྗེས་ཁྱབ་ཀྱི་ཁ་བུབ་འམ་སྤྱིར་ཁ་བུབ་ངེས་པས་ཁྱབ་ལ། དེ་ཕལ་ཆེར་ལ་ཐུར་ཁྱབ་རྣལ་མར་ངེས་ཀྱང་ཁྱབ་མཐའ་མ་ངེས་ཏེ། རྟག་པ་མ་ཡིན་པར་ཐལ། ཡོད་པ་གང་ཞིག དངོས་པོ་ཡིན་པའི་ཕྱིར། ཞེས་པའི་ཐལ་འགྱུར་གྱི་ཁ་བུབ་ངེས་ཀྱང་ཐུར་ཁྱབ་མ་ངེས་པའི་ཕྱིར་རོ། །ལྔ་པ་འགལ་ཁྱབ་ཀྱི་སྟེང་དུ་གནས་པའི་ཁྱབ་པའི་རྣམ་གྲངས་ནི། རྩ་བ་ལས།

			འགལ་ཁྱབ་ཡ་རྣམས་གང་ཡིན་དང་། །

			ལྡོག་ཁྱབ་རྣལ་མར་ངེས་པ་ཡི། །

			ལྡོག་ཁྱབ་ཕྱིན་ཅི་ལོག་ངེས་དང་། །

			ཐུར་ཁྱབ་རྣལ་མར་ངེས་པ་ཡི། །



			ཐུར་ཁྱབ་ཕྱིན་ཅི་ལོག་ངེས་དང་། །

			ལྡོག་ཁྱབ་ཕྱིན་ཅི་ལོག་ངེས་པའི། །

			ཐུར་ཁྱབ་རྣལ་མར་ངེས་པ་དང་། །

			ཐུར་ཁྱབ་ཕྱིན་ཅི་ལོག་ངེས་པའི། །



			ལྡོག་ཁྱབ་རྣལ་མར་ངེས་པ་དང་། །

			རྗེས་ཁྱབ་ཕྱིན་ཅི་ལོག་ངེས་རྣམས། །

			རྩ་བའི་འགལ་ཁྱབ་སྟེང་དུ་གནས། །

			ཞེས་བྱུང་། འགལ་ཁྱབ་གཅིག་དང་གསུམ་སོགས་ཡ་རྣམས་ངེས་པ་དང་། ལྡོག་ཁྱབ་རྣལ་མར་ངེས་པའི་ལྡོག་ཁྱབ་ཕྱིན་ཅི་ལོག་ངེས་པ་དང་། ཐུར་ཁྱབ་རྣལ་མར་ངེས་པའི་ཐུར་ཁྱབ་ཕྱིན་ཅི་ལོག་ངེས་པ་དང། ལྡོག་ཁྱབ་ཕྱིན་ཅི་ལོག་ངེས་པའི་ཐུར་ཁྱབ་རྣལ་མར་ངེས་པ་དང་། ཐུར་ཁྱབ་ཕྱིན་ཅི་ལོག་ངེས་པའི་ལྡོག་ཁྱབ་རྣལ་མར་ངེས་པ་དང་། རྗེས་ཁྱབ་ཕྱིན་ཅི་ལོག་ངེས་པའི་ཐལ་འགྱུར་རྣམས་ལ་འགལ་ཁྱབ་ངེས་དགོས་ཞེས་པའོ། །འདི་ལྟར་ན། ལྡོག་ཁྱབ་ཕྱིན་ཅི་ལོག་ལ་བསལ་བ་དེ་མ་ཡིན་ན། རྟགས་དེ་མ་ཡིན་པ་མ་ཡིན་པས་ཁྱབ་པ་དང་། ཐུར་ཁྱབ་ཕྱིན་ཅི་ལོག་ལ་བསལ་བ་དེ་ཡིན་ན། རྟགས་དེ་མ་ཡིན་པས་ཁྱབ་པ་སློང་དགོས་ལ། དེ་ནི་གོང་དུ་ཕྱིན་ཅི་ལོག་གི་འབུད་ཚུལ་ནི།

			བསལ་འགྱུར་རྟགས་མི་འགྱུར་དུ་གནས། །

			ཞེས་པ་དང་འགལ་དོགས་ལ། གོང་གི་རྒྱས་བཤད་ཀྱི་ཕྱིན་ཅི་ལོག་རྣམས་ཀྱི་སློང་ཚུལ་གང་ལྟར་བྱས་ཀྱང་ཆོག་པས། མདོར་བསྟན་རྒྱས་བཤད་ཀྱི་སློང་ཚུལ་མི་འདྲ་བ་ཡིན་ནམ། ཡང་ན་གོང་དུ་བཤད་པ་ལྟར་ཕྱིན་ཅི་ལོག་གི་སློང་ཚུལ་གཞན་ཡང་ཡོད་པ་ཤེས་པའི་ཕྱིར་འདིར་མི་འདྲ་བ་བྱས་པ་ཡིན་ནམ་དཔྱད་པར་བྱའོ། །གཉིས་པ་ལ་གསུམ་ལས། དང་པོ་རྟགས་བསལ་དངོས་འགལ་དང་ཐ་མི་དད་བཀོད་པའི་དབང་དུ་བྱས་པ་ནི། རྩ་བ་ལས།

			རྟགས་བསལ་དངོས་འགལ་བཀོད་པའི་ཚེ། །

			ཐལ་འགྱུར་དེ་ཡི་རྗེས་ཁྱབ་དང་། །

			ལྡོག་ཁྱབ་ལ་ནི་ཁྱད་པར་མེད། །

			རྟགས་བསལ་ཐ་མི་དད་བཀོད་ཚེ། །



			ཐལ་འགྱུར་དེ་ཡི་རྗེས་ཁྱབ་དང་། །

			ཐུར་ཁྱབ་ལ་ནི་ཁྱད་པར་མེད། །

			ཅེས་བྱུང་། རྟགས་བསལ་དངོས་འགལ་བཀོད་པའི་ཐལ་འགྱུར། རྟག་པ་ཡིན་པར་ཐལ། རྟག་པ་མ་ཡིན་པའི་ཕྱིར། ཞེས་པ་ལྟ་བུའི་རྗེས་ཁྱབ་སློང་བའི་ཚེ། རྟག་པ་མ་ཡིན་ན་རྟག་པ་ཡིན་པས་ཁྱབ་པ་སློང་ལ། དེའི་ལྡོག་ཁྱབ་སློང་ཚེ་ཡང་། རྟག་པ་མ་ཡིན་ན་རྟག་པ་ཡིན་པས་ཁྱབ་པ་སློང་དགོས་པས། དེ་གཉིས་ཀྱི་སློང་ཚུལ་ཁྱད་པར་མེད་ཀྱང་ཁྱབ་པ་དེ་གཉིས་ངེས་མི་དགོས་ཞེས་པའམ། ཡང་ན་རྟག་པ་ཡིན་མིན་གཉིས་ཀ་ཡིན་པར་ཐལ། བུམ་པ་ཡིན་མིན་གཉིས་ཀ་ཡིན་པའི་ཕྱིར། ཞེས་པ་ལྟ་བུ་རྟགས་བསལ་རེ་རེ་ལ་དངོས་འགལ་བཀོད་པའི་ཚེ། རྗེས་ཁྱབ་དང་ལྡོག་ཁྱབ་ངེས་པར་ཁྱད་པར་མེད་ཅེས་ཀྱང་ཆོག་གོ །དེ་བཞིན་དུ།ཡོད་པར་ཐལ། ཡོད་པའི་ཕྱིར། །ཞེས་པ་ལྟ་བུ་རྟགས་བསལ་ཐ་མི་དད་བཀོད་པའི་ཚེ་ཡང་ཐལ་འགྱུར་དེའི་རྗེས་ཁྱབ་དང་ཐུར་ཁྱབ་གཉིས་ལ་ནི་སློང་ཚུལ་ཁྱད་མེད་པའམ་ངེས་མ་ངེས་ཁྱད་མེད་ཅེས་པའོ། །གཉིས་པ་ཡིན་འགོད་མིན་འགོད་ཀྱི་དབང་དུ་བྱས་པ་ནི། རྩ་བ་ལས།

			ཡིན་འགོད་ཀྱིས་ནི་ཐུར་ཁྱབ་དང་། །

			མིན་འགོད་ཀྱིས་ནི་ལྡོག་ཁྱབ་གཅིག །

			ཡིན་འགོད་ཀྱིས་ནི་ལྡོག་ཁྱབ་དང་། །

			མིན་འགོད་ཀྱིས་ནི་ཐུར་ཁྱབ་གཅིག །

			ཅེས་བྱུང་། གཟུགས་ཡིན་པར་ཐལ། དངོས་པོ་ཡིན་པའི་ཕྱིར། ཞེས་པ་ལྟ་བུའི་ཡིན་འགོད་ཀྱི་ཐུར་ཁྱབ་དང་། གཟུགས་མ་ཡིན་པར་ཐལ། དངོས་པོ་མ་ཡིན་པའི་ཕྱིར། ཞེས་པ་ལྟ་བུའི་མིན་འགོད་ཀྱི་ལྡོག་ཁྱབ་སློང་ཚུལ་གཅིག་པའམ་ཁྱབ་པ་དེ་ངེས་པར་གཅིག་པ་དང་། དངོས་པོ་ཡིན་པར་ཐལ། གཟུགས་ཡིན་པའི་ཕྱིར། ཞེས་པ་ལྟ་བུའི་ལྡོག་ཁྱབ་དང་། དངོས་པོ་མ་ཡིན་པར་ཐལ། གཟུགས་མ་ཡིན་པའི་ཕྱིར། ཞེས་པ་ལྟ་བུའི་ཐུར་ཁྱབ་གཉིས་སློང་ཚུལ་གཅིག་པའམ། དེ་གཉིས་ངེས་དགོས་པར་གཅིག་པ་སྟེ་འདྲ་བའོ། །གསུམ་པ་རྟགས་ཟུར་མང་པོ་ཡོད་པའི་དབང་དུ་བྱས་པ་ནི། རྩ་བ་ལས།

			གང་ཞིག་ལ་སོགས་རྟགས་མང་པོ། །

			ཡོད་ཀྱང་གོང་ཚད་ཁྱེར་བ་ནས། །

			ཕྱི་མ་ཁྱབ་པའི་རྗེས་སུ་འབྲང་། །

			ཞེས་བྱུང་། གཟུགས་ཡིན་པར་ཐལ། ཡོད་པ་གང་ཞིག །དངོས་པོ་ཡང་ཡིན་བུམ་པ་ཡིན་པའི་ཕྱིར། ཞེས་པ་ལྟ་བུ་རྟགས་ཟུར་མང་པོ་ཡོད་པའི་ཐལ་འགྱུར་ལ་གོང་ཚད་ཁྱེར་བ་སྟེ་རྟགས་ཁྱབ་བྱ་མང་པོ་ཡོད་པ་རྣམས་དོར་ནས། ཕྱི་མ་སྟེ་ཁྱབ་བྱ་ཉུང་བ་བུམ་པ་ལྟ་བུ་དེ་ཡིན་ན། གཟུགས་ཡིན་པས་ཁྱབ་མ་ཁྱབ་དང་། གཟུགས་ཡིན་ན་དེ་ཡིན་པས་ཁྱབ་མ་ཁྱབ་དེའི་རྗེས་སུ་འབྲངས་ནས་རྗེས་ཁྱབ་སོགས་བརྩི་བ་ལས། ཡོད་པ་དང་།དངོས་པོ་ཡིན་མིན་གྱིས་མི་བརྩི་ཞེས་པའོ། །གསུམ་པ་ཁ་བུབ་ཟུར་དུ་གསུངས་པའི་རྒྱུ་མཚན་ནི། རྩ་བ་ལས།

			ཁ་བུབ་ཡོངས་གྲགས་ལ་མེད་ཀྱང་། །

			རྩ་ཁྱབ་བཞི་པོར་མ་འདུས་ཤིང་། །

			རིགས་པའི་རྣམ་གྲངས་ཡིན་པའི་ཕྱིར། །

			འདིར་བཀོད་པ་ལ་འགལ་བ་མེད། །

			ཅེས་བྱུང་། ཁ་བུབ་བསྡུས་གཞུང་རྣམས་ལ་མ་གྲགས་ཀྱང་རྩ་བ་འདིར་བཀོད་པ་ལ་འགལ་བ་མེད་དེ། དེ་རྩ་ཁྱབ་བཞི་སོགས་སུ་མ་འདུས་ཤིང་རིགས་པའི་རྣམ་གྲངས་རྩོད་ཚུལ་གྱི་དབང་གིས་དེ་འདྲའི་ཁྱབ་པ་སློང་ཚུལ་ཡང་ཡོད་དགོས་པའི་ཕྱིར་རོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། རྗེས་ཁྱབ་རྣལ་མར་ངེས་པ་དང་རྗེས་ཁྱབ་ཕྱིན་ཅི་ལོག་ངེས་པ་གཉིས་ཆོས་ཅན། འགལ་བ་ཡིན་པར་ཐལ། རྣལ་མར་ངེས་པ་དང་ཕྱིན་ཅི་ལོག་ངེས་པ་གཉིས་ཤིན་ཏུ་འགལ་བའི་ཕྱིར་ཟེར་ན། རྟགས་བསྐལ་པའི་བར་དུ་མ་གྲུབ་བོ། །འོ་ན། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར། ཞེས་པའི་ཐལ་འགྱུར་དེ་ཆོས་ཅན། རྣལ་མར་མ་ངེས་པར་ཐལ། ཕྱིན་ཅི་ལོག་ངེས་པའི་ཕྱིར། མ་གྲུབ་ན། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར། ཞེས་པའི་ཐལ་འགྱུར་དེ་ཆོས་ཅན། ཕྱིན་ཅི་ལོག་ངེས་པར་ཐལ། འགལ་ཁྱབ་ཕྱིན་ཅི་ལོག་ངེས་པའི་ཕྱིར། རྩ་བར་འདོད་ན། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར། ཞེས་པའི་ཐལ་འགྱུར་དེ་ཆོས་ཅན། རྣལ་མར་ངེས་པར་ཐལ། རྗེས་ཁྱབ་རྣལ་མར་ངེས་པའི་ཕྱིར།

			༢ ཁོ་ན་རེ། རྣལ་མ་ལྔ་ལས་ལོགས་སུ་ཕྱིན་ཅི་ལོག་ལྔ་བཤད་པ་ལ་དགོས་པ་མེད་པར་ཐལ། རྣལ་མ་ལྔ་ལས་ལོགས་སུ་གྱུར་པའི་ཕྱིན་ཅི་ལོག་ལྔ་མེད་པའི་ཕྱིར་ཟེར་ན། དེ་ནི་དགག་སྒྲུབ་ཀྱི་ཁྱད་པར་ཕྱེ་ནས་བཤད་པ་ཡིན་ནམ་དཔྱད་དོ། །

			༣ རྟགས་དེ་ཡིན་ན། བསལ་བ་དེ་ཡིན་པས་ཁྱབ་པ་རྗེས་ཁྱབ་ཡིན་ཞེས་པ་ལ། ཁོ་ན་རེ། རྗེས་ཁྱབ་ཕྱིན་ཅི་ལོག་དང་འགལ་ཁྱབ་རྣལ་མ་གཉིས་ལོགས་སུ་བཤད་པ་ལ་དགོས་པ་མེད་པར་ཐལ། དེ་གཉིས་དོན་གཅིག་ཡིན་པའི་ཕྱིར་ཟེར་ན། མ་ཁྱབ། འོ་ན་ཁོ་རང་ལ། སྒྲ་ཆོས་ཅན། མི་རྟག་པ་ཡིན་པར་ཐལ། སྒྲ་ཡིན་པའི་ཕྱིར། ཞེས་པའི་ཐལ་འགྱུར་དེའི་ཕྱོགས་ཆོས་གྲུབ་པར་ཐལ་ལོ། །

			༤ ཁོ་ན་རེ། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་དེ་ཆོས་ཅན། རྗེས་ཁྱབ་རྣལ་མ་མ་ངེས་པར་ཐལ། འགལ་ཁྱབ་ཕྱིན་ཅི་ལོག་ངེས་པའི་ཕྱིར་ཟེར་ན། འགལ་ཁྱབ་ལ་འབུད་དོ།། །།





བསྡུས་པ་ཆེ་བའི་སྐོར།





དགག་གཞིའི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། བུམ་པའི་དགག་གཞི་ཡིན་ན་ཀ་བའི་དགག་གཞི་ཡིན་པས་ཁྱབ་ཟེར་ན། ཀ་བ་ཚད་མས་དམིགས་ཤིང་བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན། ཀ་བའི་དགག་གཞི་ཡིན་པར་ཐལ། བུམ་པའི་དགག་གཞི་ཡིན་པའི་ཕྱིར། ཁྱབ་པ་ཁས། མ་གྲུབ་ན། ཀ་བ་ཚད་མས་དམིགས་ལ་བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན། བུམ་པའི་དགག་གཞི་ཡིན་པར་ཐལ། བུམ་པ་ཚད་མས་མ་དམིགས་པའི་གཞི་ཡིན་པའི་ཕྱིར། ཁྱབ་སྟེ། དེ་དེའི་མཚན་ཉིད་ཡིན་པའི་ཕྱིར། རྩ་བར་འདོད་ན། ཀ་བ་ཚད་མས་དམིགས་ལ་བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན། ཀ་བའི་དགག་གཞི་མ་ཡིན་པར་ཐལ། ཀ་བ་ཚད་མས་དམིགས་པའི་གཞི་ཡིན་པའི་ཕྱིར། མ་གྲུབ་ན། ཀ་བ་ཚད་མས་དམིགས་ལ་བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན། ཀ་བ་ཚད་མས་དམིགས་པའི་གཞི་ཡིན་པར་ཐལ། ཀ་བ་ཚད་མས་དམིགས་ལ་བུམ་པ་ཚད་མས་མ་དམིགས་པའི་ས་ཕྱོགས་དང་གཅིག་ཡིན་པའི་ཕྱིར། མ་གྲུབ་ན། ཀ་བ་ཚད་མས་དམིགས་ལ་བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། ཁྱོད་ཡོད་པའི་ཕྱིར།

			༢ ཁ་ཅིག་ན་རེ། ཀ་བུམ་གཉིས་ཀྱི་དགག་གཞི་ཡིན་ན་ཀ་བའི་དགག་གཞི་ཡིན་པས་ཁྱབ་ཟེར་ན། བུམ་པའི་དགག་གཞི་ཆོས་ཅན། ཀ་བའི་དགག་གཞི་ཡིན་པར་ཐལ། ཀ་བུམ་གཉིས་ཀྱི་དགག་གཞི་ཡིན་པའི་ཕྱིར། ཁྱབ་པ་ཁས། མ་གྲུབ་ན། བུམ་པའི་དགག་གཞི་ཆོས་ཅན། ཀ་བུམ་གཉིས་ཀྱི་དགག་གཞི་ཡིན་པར་ཐལ། ཀ་བུམ་གཉིས་ཚད་མས་མ་དམིགས་པའི་གཞི་ཡིན་པའི་ཕྱིར། མ་གྲུབ་ན། བུམ་པའི་དགག་གཞི་ཆོས་ཅན། ཀ་བུམ་གཉིས་ཚད་མས་མ་དམིགས་པའི་གཞི་ཡིན་པར་ཐལ། བུམ་པ་ཚད་མས་མ་དམིགས་པའི་གཞི་ཡིན་པའི་ཕྱིར། ཁྱབ་སྟེ། བུམ་པ་ཚད་མས་མ་དམིགས་ན་ཀ་བུམ་གཉིས་ཚད་མས་མ་དམིགས་པའི་ཁྱབ་པའི་ཕྱིར། རྩ་བར་འདོད་ན། བུམ་པའི་དགག་གཞི་ཆོས་ཅན། ཀ་བའི་དགག་གཞི་མ་ཡིན་པར་ཐལ། ཀ་བ་ཚད་མས་མ་དམིགས་པའི་གཞི་མ་ཡིན་པའི་ཕྱིར། མ་གྲུབ་ན། བུམ་པའི་དགག་གཞི་ཆོས་ཅན། ཀ་བ་ཚད་མས་མ་དམིགས་པའི་གཞི་མ་ཡིན་པར་ཐལ། ཁྱོད་ཀ་བ་ཡོད་པའི་གཞི་ཡིན་པས་ཁྱབ་པའི་ཕྱིར།

			༣ ཁ་ཅིག་ན་རེ། ཡོད་མེད་གང་རུང་ཡིན་ན། ཁྱོད་ཀྱི་དགག་གཞི་ཡོད་པས་ཁྱབ་ཟེར་ན། བདག་མེད་ཆོས་ཅན། ཁྱོད་ཀྱི་དགག་གཞི་ཡོད་པར་ཐལ། ཡོད་མེད་གང་རུང་ཡིན་པའི་ཕྱིར། ཁྱབ་པ་ཁས། མ་གྲུབ་ན། བདག་མེད་ཆོས་ཅན། ཡོད་མེད་གང་རུང་ཡིན་པར་ཐལ། ཡོད་པ་ཡིན་པའི་ཕྱིར། མ་གྲུབ་ན། བདག་མེད་ཆོས་ཅན། ཡོད་པ་ཡིན་པར་ཐལ། ཚད་མས་དམིགས་པའི་ཕྱིར། རྩ་བར་འདོད་ན། བདག་མེད་ཆོས་ཅན། ཁྱོད་ཀྱི་དགག་གཞི་མེད་པར་ཐལ། ཁྱོད་ཚད་མས་མ་དམིགས་པའི་གཞི་མེད་པའི་ཕྱིར། མ་གྲུབ་ན། བདག་མེད་ཆོས་ཅན། ཁྱོད་ཚད་མས་མ་དམིགས་པའི་གཞི་མེད་པར་ཐལ། ཡོད་མེད་གང་རུང་ཡིན་ན་ཁྱོད་ཡིན་པས་ཁྱབ་པའི་ཕྱིར། མ་གྲུབ་ན། བདག་མེད་ཆོས་ཅན། ཡོད་མེད་གང་རུང་ཡིན་ན་ཁྱོད་ཡིན་པས་ཁྱབ་པར་ཐལ། ཁྱོད་བདག་ཏུ་ཚད་མས་མ་དམིགས་པའི་མཚོན་བྱ་ཡིན་པའི་ཕྱིར།

			༤ ཁ་ཅིག་ན་རེ། བུམ་པའི་དགག་གཞིར་ཆོས་ཅན། གསེར་བུམ་མེད་པར་ཐལ། བུམ་པའི་དགག་གཞི་ཡིན་པའི་ཕྱིར། ཞེས་པའི་ཐལ་འགྱུར་འདི་ལ་པང་ལེན་མའི་བརྩི་ཚུལ་མེད་ཟེར་ན། དེ་ལ་པང་ལེན་མའི་བརྩི་ཚུལ་མེད་པ་མ་ཡིན་པར་ཐལ། ཐལ་འགྱུར་འདིའི་བསལ་བ་ལ་འདོད་ལན་བཏབ་པས་བུམ་པའི་དགག་གཞི་ཆོས་ཅན་གྱི་སྟེང་དུ་གསེར་བུམ་མེད་པར་འདོད་ཅེས་བརྩི་བ་དེ། ཐལ་འགྱུར་འདིའི་པང་ལེན་མའི་བརྩི་ཚུལ་ཡིན་པའི་ཕྱིར། མ་གྲུབ་ན། ཐལ་འགྱུར་འདིའི་བསལ་བ་ལ་འདོད་ལན་བཏབ་པས་བུམ་པའི་དགག་གཞི་ཆོས་ཅན་གྱི་སྟེང་དུ་གསེར་བུམ་མེད་པར་འདོད་ཅེས་བརྩི་བ་དེ་ཆོས་ཅན། ཐལ་འགྱུར་འདིའི་པང་ལེན་མའི་བརྩི་ཚུལ་ཡིན་པར་ཐལ། དགག་གཞི་ས་ཕྱོགས་ཀྱི་པང་དུ། དགག་བྱ་བུམ་པ་དེའི་ཁྱད་ཆོས་གསེར་དང་བཅས་པ་ལེན་པའི་བརྩི་ཚུལ་ཡིན་པའི་ཕྱིར།

			༥ ཁ་ཅིག་ན་རེ། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི་ཡིན་ན། བུམ་པའི་དགག་གཞི་ཡིན་པས་ཁྱབ་ཟེར་ན། དངོས་པོ་ཆོས་ཅན། བུམ་པའི་དགག་གཞི་ཡིན་པར་ཐལ། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི་ཡིན་པའི་ཕྱིར། ཁྱབ་པ་ཁས། མ་གྲུབ་ན། དངོས་པོ་ཆོས་ཅན། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི་ཡིན་པར་ཐལ། ཁྱོད་ཡོད་པ་གང་ཞིག །བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པ་མེད་པའི་ཕྱིར། རྩ་བར་འདོད་ན། དངོས་པོ་ཆོས་ཅན། བུམ་པའི་དགག་གཞི་མ་ཡིན་པར་ཐལ། ཁྱོད་བུམ་པའི་སྤྱི་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། ཁྱོད་བུམ་པའི་སྤྱི་ཡིན་པར་ཐལ། བུམ་པ་ཁྱོད་ཀྱི་བྱེ་བྲག་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། བུམ་པ་ཁྱོད་ཀྱི་བྱེ་བྲག་ཡིན་པར་ཐལ། བུམ་པ་ཁྱོད་ཀྱི་བྱེ་བྲག་ཏུ་སོང་བའི་རྟགས་གསུམ་ག་གྲུབ་པའི་ཕྱིར།

			༦ ཁ་ཅིག་ན་རེ། ཀ་བའི་དགག་གཞི་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། ཁྱོད་ཡོད་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། ཀ་བའི་དགག་གཞི་ཀ་བའི་དགག་གཞི་དང་གཅིག་ཡིན་པར་འདོད་ཅེས་བརྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། ཀ་བའི་དགག་གཞི་ཆོས་ཅན་གྱི་སྟེང་དུ། ཀ་བའི་དགག་གཞི་ཀ་བའི་དགག་གཞི་དང་གཅིག་ཡིན་པར་འདོད་ཅེས་བརྩི་རིགས་པའི་ཕྱིར། དེ་ལྟར་བརྩི་རིགས་པར་ཐལ། ཀ་བའི་དགག་གཞི་ཆོས་ཅན། ཀ་བའི་དགག་གཞི་ཡིན་པར་ཐལ། ཁྱོད་ཡོད་པ་གང་ཞིག །ཀ་བ་མེད་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། ཀ་བའི་དགག་གཞི་ཆོས་ཅན་གྱི་སྟེང་དུ། ཀ་བའི་དགག་གཞི། ཀ་བའི་དགག་གཞི་ཡིན་པར་འདོད་ཅེས་བརྩི་རིགས་པའི་ཕྱིར། དེ་ལྟར་བརྩི་རིགས་པར་ཐལ། ཀ་བའི་དགག་གཞི་ཆོས་ཅན། ཀ་བ་མེད་པར་ཐལ། ཀ་བའི་དགག་གཞི་ཡིན་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། ཀ་བའི་དགག་གཞི་ཆོས་ཅན་གྱི་སྟེང་དུ་ཀ་བ། ཀ་བའི་དགག་གཞི་ཆོས་ཅན་གྱི་སྟེང་དུ་མེད་པར་འདོད་ཅེས་བརྩི་རིགས་པའི་ཕྱིར། དེ་ལྟར་བརྩི་རིགས་པར་ཐལ། ཀ་བ་ཚད་མས་མ་དམིགས་པའི་ས་ཕྱོགས་ཆོས་ཅན། བྱས་པ་ཡིན་པར་ཐལ། སྐྱེས་པ་ཡིན་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། ཀ་བ་ཚད་མས་མ་དམིགས་པའི་ས་ཕྱོགས་ཆོས་ཅན་གྱི་སྟེང་དུ་ཀ་བ་ཚད་མས་མ་དམིགས་པའི་ས་ཕྱོགས། ཀ་བ་ཚད་མས་མ་དམིགས་པའི་ས་ཕྱོགས་ཆོས་ཅན་གྱི་སྟེང་དུ་བྱས་པ་ཡིན་པར་འདོད་ཅེས་བརྩི་རིགས་པའི་ཕྱིར་རོ། །





རང་ལུགས་བཞག་པ་ལ།


			དགག་གཞི་འཕྲོས་པའི་གཞུང་ཡོད་དེ། རྣམ་འགྲེལ་རང་དོན་ལེའུ་ལས།

			ཚད་མ་རྣམས་ནི་མི་འཇུག་པ། །

			མེད་ལ་མི་འཇུག་འབྲས་བུ་ཅན། །

			གཏན་ཚིགས་བྱེ་བྲག་ལ་བལྟོས་ནས། །

			འགའ་ཞིག་མེད་ཤེས་འབྲས་བུ་ཅན། །

			ཞེས་སོགས་གསུངས་པའི་ཕྱིར། བཅུ་པ་དགག་གཞིའི་རྣམ་གཞག་བཤད་པ་ལ་གསུམ། མདོར་བསྟན་པ་དང་། ཁུངས་འགོད་པ་དང་། རྒྱས་པར་བཤད་པའོ། །དང་པོ་ནི། རྩ་བ་ལས།

			དགག་གཞིའི་རྣམ་གཞག་འདི་ལྟ་སྟེ། །

			པང་ལེན་དམིགས་ཧུར་མཐའ་སྐྱོར་དང་། །

			རྒྱབ་ཁུར་མ་སྟེ་རྣམ་བཞི་དང་། །

			རྣམ་གྲངས་ཤོང་རྫོང་མ་ཞེས་གྲགས། །

			ཞེས་བྱུང་། དེ་ཡང་དགག་གཞི་དྲུག་སྒྲ་ཞེས་པའི་དྲུག་སྒྲ་ལ་བུམ་པའི་ཞེས་པའམ། ཆོས་ཅན་གྱི་ཞེས་པའི་འབྲེལ་ཚིག་དེ་དྲུག་སྒྲར་འཇོག་པ་ལྟར་ན། བུམ་པའི་ཞེས་པའི་འི་དྲུག་སྒྲར་བྱས་ན་བུམ་པ་དང་མྱུ་གུ་སོགས་ཡོད་པ་དང་། མེད་པའི་ཡུལ་དུས་གཉིས་སོ་སོར་ཡོད་པས་དེ་དག་གི་དགག་གཞི་སོགས་རྩོད་གཞིར་བཟུང་ཚེ། བསལ་བ་དང་རྟགས་གང་བཀོད་ཀྱང་དེ་དག་སྤྱིར་ཡིན་མིན་དང་ཡོད་མེད་ཙམ་ལ་མ་སོང་བར། གཞི་དེའི་སྟེང་དུ་ཡོད་མེད་སོགས་ལ་བྱེད་དགོས་པ་རྩོད་གཞིའི་ནང་གི་བྲེལ་ཚིག་གི་དབང་གིས་ཡིན་པ་དཔེར་ན། མདུན་གྱི་གཞི་འདིར་ཆོས་ཅན་དུ་བཟུང་ཚེ་གྱི་སྒྲ་དང་ར་སྒྲའི་དབང་གིས་རྩོད་གཞི་ཆད་མི་ཆོག་པ་བཞིན་ཡིན་ལ། རི་བོང་རྭ་ཡུལ་དུས་གནས་སྐབས་ཐམས་ཅད་དུ་མེད་པས། དེའི་དགག་གཞི་རྩོད་གཞིར་བཟུང་ན་དགག་གཞིའི་ནུས་པ་འཕར་རྒྱུ་མེད་པས། ཡོད་པ་ལྟ་བུ་དགག་གཞི་མེད་པའི་ཆོས་རྣམས་ཀྱི་དགག་གཞི་རྩོད་གཞིར་བཟུང་ཚེ་ཡང་། དགག་གཞིའི་ནུས་པ་འཕར་རྒྱུ་མེད་ལ། བུམ་པ་ལྟ་བུའི་ཡོད་པའི་ས་ཕྱོགས་རྩོད་གཞིར་བཟུང་ཚེ་ཡང་། དྲུག་སྒྲའི་ནུས་པ་འཕར་རྒྱུ་མེད་དམ་སྙམ་སྟེ་དཔྱད་པར་བྱའོ། །དེ་འདྲའི་དགག་གཞི་བརྩི་ཚུལ་གྱི་དབྱེ་བའི་རྣམ་གྲངས་ལ་པང་ལེན་མ་དང་། དམིགས་ཧུར་མ་དང་། མཐའ་སྐྱོར་མ་དང་། རྒྱབ་ཁུར་མ་དང་། རྣམ་གྲངས་གཞན་དང་། ཤོང་རྫོང་མའི་བར་ལྔའོ། །གཉིས་པ་ཁུངས་འགོད་པ་ལ། དངོས་དང་། དེས་བསྟན་ཚུལ་བཤད་པ་གཉིས་ལས། དང་པོ་ནི། རྩ་བ་ལས།

			དཔལ་ལྡན་གྲགས་པའི་གཞུང་ལུགས་ལས། །

			ཚད་མ་རྣམས་ནི་མི་འཇུག་པ། །

			མེད་ལ་མི་འཇུག་འབྲས་བུ་ཅན། །

			གཏན་ཚིགས་བྱེ་བྲག་ལ་ལྟོས་ནས། །



			འགའ་ཞིག་མེད་ཅེས་འབྲས་བུ་ཅན། །

			ཞེས་བྱུང་། ཤ་ཟ་ལྟ་བུ་ལ། རང་གང་ལ་བསྐལ་དོན་དུ་སོང་བའི་སྐྱེས་བུའི་རྒྱུད་ཀྱི་ཚད་མ་རྣམས་ནི་འཇལ་བྱེད་ཏུ་མི་འཇུག་པ་དེ། མདུན་གྱི་གཞི་འདིར་དེ་འདྲའི་གང་ཟག་གིས་གཞལ་བྱར་མེད་པའི་ཤ་ཟ་ལ་གང་ཟག་དེའི་ཡོད་ངེས་ཀྱི་ཐ་སྙད་དོན་མཐུན་མི་འཇུག་པར་གོ་བའི་འབྲས་བུ་ཅན་གྱི་རྟགས་ཡང་དག་དང་། གཏན་ཚིགས་ཀྱི་བྱེ་བྲག་གམ། ཁྱད་པར་དགག་བྱའི་ཆོས་དེ་ཡོད་ན་ཕྱི་རྒོལ་ལ་སྣང་དུ་རུང་བ་ལ་ལྟོས་ནས། གཞི་འགའ་ཞིག་ཏུ་རང་གི་དགག་བྱའི་ཆོས་དེ་མེད་པར་ཤེས་ཤིང་གོ་བའི་འབྲས་བུ་ཅན་གྱི་རྟགས་ཡང་དག་གཉིས་གསུངས་པ་འདི་དང་། གཞན་ཡང་རྩ་ཤེས་ལས། །

			དངོས་པོ་གང་དག་གང་ན་ཡང་། །

			སྐྱེ་བ་ནམ་ཡང་ཡོད་མ་ཡིན། །

			ཞེས་པ་སོགས་མཐའ་ཡས་སོ། །གཉིས་པ་དེས་དགག་གཞིའི་ནུས་པ་འཕར་ཚུལ་སོགས་བསྟན་ཚུལ་ནི། རྩ་བ་ལས།

			ཤེས་བྱ་སྣང་རུང་མི་སྣང་བ། །

			མི་དམིགས་པ་ཡི་གཏན་ཚིགས་གསུངས། །

			དག་པའི་ས་ཕྱོགས་མེད་པའི་ཕྱོགས། །

			ཚད་མའི་མི་དམིགས་པ་ཡི་ཕྱོགས། །



			འདི་རྣམས་དགག་གཞིའི་དོན་དུ་མཚུངས། །

			ཞེས་བྱུང་། གོང་གི་ལུང་དེས་སྣང་རུང་དང་མི་སྣང་བ་མ་དམིགས་པའི་གཏན་ཚིགས་གཉིས་གསུངས་སྐབས། དགག་བྱའི་ཆོས་སུ་བཏགས་པའི་དོན་མེ་སོགས་ཀྱིས་དག་པའི་ས་ཕྱོགས། མེ་མེད་པའི་ས་ཕྱོགས། མེ་ཚད་མས་མ་དམིགས་པའི་ས་ཕྱོགས་ཞེས་པ་འདི་རྣམས་མེའི་དགག་གཞིའི་དོན་དུ་མཚུངས་ཤིང་། དེ་དག་གི་སྐབས་སུའང་གཞི་དེའི་མེ་ལྟ་བུ་གཞི་དེར་མེད་པར་བསྒྲུབ་པ་ཡིན་གྱི། སྤྱིར་མེ་མེད་པར་སྒྲུབ་པ་དང་། ཚང་མང་གི་མེ་ལྟ་བུ་གཞི་དེར་མེད་པར་སྒྲུབ་པའང་མིན་པས། དགག་གཞིའི་ནུས་པ་འཕར་ཚུལ་ཡང་གསུངས་སོ། །

			དེ་ལ་འདིར་བུམ་པའི་དགག་གཞིའི་མཚན་ཉིད་ཡོད་དེ། བུམ་པ་ཚད་མས་མ་དམིགས་པའི་གཞི་དེའོ། ། མཚན་གཞི་ནི། བུམ་པས་དག་པའི་ས་ཕྱོགས་ལྟ་བུའོ། །སྤྱིར་ཆོས་གང་དང་གང་གི་དགག་གཞི་ཆོས་ཅན་དུ་གང་བཟུང་རུང་། འགོད་ཚུལ་ཡིན་འགོད་ལ་དགག་གཞིའི་ནུས་པ་འཕར་ཚུལ་འདྲ་སྟེ། དཔེར་ན་བུམ་པའི་དགག་གཞི་ཆོས་ཅན། དངོས་པོར་རྟོགས་པའི་ཚད་མས་དགག་གཞི་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི་ཞེས་གཉིས་འཕར་བའི་སྟེང་དུ། བུམ་པའི་དགག་གཞི་ཆོས་ཅན་གྱི་སྟེང་དུ་ཞེས་དངོས་ཀྱི་ཆོས་ཅན་དུ་འགྲོ་རྒྱུའི་སྟེང་བསལ་བ་བཞག་སྟེ་ལན་འདེབས་དགོས་པ་ཡིན་ནོ། །ཡོད་འགོད་ཀྱི་དབང་དུ་བཏང་ནས་དགག་གཞི་འཕར་ཚུལ་ནི། དཔེར་ན། བུམ་པའི་དགག་གཞི་ཆོས་ཅན། བུམ་པ་མེད་པར་རྟོགས་པའི་ཚད་མ་ཡོད་པར་ཐལ། བུམ་པ་མེད་པའི་ཕྱིར་ཞེས་པའི་ཐལ་འགྱུར་ལྟ་བུའི་བསལ་བ་ལ་འདོད་ལན་བཏབ་པས། བུམ་པའི་དགག་གཞི་ཆོས་ཅན་གྱི་སྟེང་དུ་ཡོད་པར་འདོད་ཅེས་ལན་འདེབས་དགོས་ལ། དྲུག་སྒྲའི་ནུས་པ་ཡོད་འགོད་ཐམས་ཅད་ལ་འདི་དང་མཚུངས་སོ། །

			གསུམ་པ་ལ་བརྩི་ཚུལ་ལྔ་སོ་སོར་བཤད་པ་དང་། དོན་གནས་གང་ཡིན་ངོས་བཟུང་བ་གཉིས། དང་པོ་ལ་ལྔ་ལས། དང་པོ་པང་ལེན་མའི་བརྩི་ཚུལ་ནི། རྩ་བ་ལས།

			པང་ལེན་མ་ཡི་བརྩི་ཚུལ་ནི། །

			བུམ་པས་དག་པའི་ས་ཕྱོགས་སུ། །

			གསེར་གྱི་བུམ་པ་མེད་ཅེས་ཏེ། །

			དགག་གཞིའི་པང་དུ་དགག་བྱ་ནི། །



			ཁྱད་ཆོས་རྣམས་དང་བཅས་པ་ལེན། །

			ཞེས་པ་ལྟར། བུམ་པས་དག་པའི་ས་ཕྱོགས་ཆོས་ཅན། གསེར་བུམ་མེད་པར་ཐལ། བུམ་པའི་དགག་གཞི་ཡིན་པའི་ཕྱིར། ཞེས་པ་ལ། བུམ་པས་དག་པའི་ས་ཕྱོགས་སུ་གསེར་བུམ་མེད་པར་འདོད་ཅེས་བརྩི་བ་ནི། དགག་གཞི་ས་ཕྱོགས་ཀྱི་པང་དུ། དགག་བྱ་བུམ་པ་དེའི་ཁྱད་ཆོས་གསེར་དང་བཅས་པ་རྣམས་ལེན་པས་པང་ལེན་མའི་བརྩི་ཚུལ་ཡིན་ནོ། །

			གཉིས་པ་དམིགས་ཧུར་མའི་བརྩི་ཚུལ་ནི། རྩ་བ་ལས།

			དམིགས་ཧུར་ཞེས་པ་དགག་བྱ་ནི། །

			འཛིན་ཅིང་ཆོས་གཞན་འདོར་བ་སྟེ། །

			གསེར་གྱི་བུམ་པས་དག་ཕྱོགས་སུ། །

			བུམ་པ་མེད་ཅེས་བརྗོད་པ་བཞིན། །

			ཞེས་པ་ལྟར། བུམ་པས་དག་པའི་ས་ཕྱོགས་སུ་ཆོས་ཅན། གསེར་བུམ་མེད་པར་ཐལ། བུམ་པའི་དགག་གཞི་ཡིན་པའི་ཕྱིར། ཞེས་པའི་བསལ་བ་ལ་འདོད་ལན་བཏབ་པས། གསེར་གྱི་བུམ་པས་དག་པའི་ས་ཕྱོགས་ཆོས་ཅན་གྱི་སྟེང་དུ་བུམ་པ་མེད་པར་འདོད་ཅེས་བརྩི་བ་ནི། རྩོད་གཞི་སྤྱིར་བཏང་བའི་ལན་བྱེ་བྲག་ཏུ་སོང་བ་ལ། བསལ་བ་དམིགས་ཧུར་གྱིས་ཕྱུང་བས་དམིགས་ཧུར་མ་ཞེས་བརྗོད་པ་ཡིན་ནོ། །

			གསུམ་པ་མཐའ་སྐྱོར་མའི་བརྩི་ཚུལ་ནི། རྩ་བ་ལས།

			དགག་གཞི་དགག་བྱ་ཁྱད་ཆོས་དང་། །

			བཅས་པ་མཐའ་ནས་སྐྱོར་བ་ནི། །

			མཐའ་སྐྱོར་མ་ཡི་ཚུལ་ཡིན་ཏེ། །

			བུམ་པས་དག་པའི་ས་ཕྱོགས་སུ། །



			གསེར་གྱི་བུམ་པ་བུམ་པ་ཡིས། །

			དག་པའི་ཕྱོགས་སུ་མེད་ཅེས་བཞིན། །

			ཞེས་པ་ལྟར། བུམ་པས་དག་པའི་ས་ཕྱོགས་སུ་ཆོས་ཅན། གསེར་བུམ་མེད་པར་ཐལ། བུམ་པའི་དགག་གཞི་ཡིན་པའི་ཕྱིར། ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། བུམ་པས་དག་པའི་ས་ཕྱོགས་ཆོས་ཅན་གྱི་སྟེང་དུ། གསེར་བུམ་བུམ་པས་དག་པའི་ས་ཕྱོགས་ཆོས་ཅན་གྱི་སྟེང་དུ་མེད་པར་འདོད་ཅེས་པ་ལྟ་བུ་ཡིན་པའི་ཕྱིར། དགག་གཞི་དགག་བྱ་ཁྱད་ཆོས་དང་བཅས་པ་མཐའ་ནས་སྐྱོར་བ་ནི་མཐའ་སྐྱོར་མའི་ཚུལ་ཡིན་ནོ། །

			བཞི་པ་རྒྱབ་ཁུར་མའི་བརྩི་ཚུལ་ནི། རྩ་བ་ལས།

			དགག་བྱ་ཁྱད་ཆོས་དང་བཅས་པ། །

			དགག་གཞི་ཡིས་ནི་རྒྱབ་ཏུ་ཁུར། །

			གསེར་གྱི་བུམ་པ་བུམ་པ་ཡིས། །

			དག་པའིི་ཕྱོགས་སུ་མེད་ཅེས་བཞིན། །

			ཞེས་པ་ལྟར། བུམ་པས་དག་པའི་ས་ཕྱོགས་སུ་ཆོས་ཅན། གསེར་གྱི་བུམ་པ་མེད་པར་ཐལ། བུམ་པའི་དགག་གཞི་ཡིན་པའི་ཕྱིར། ཞེས་པའི་བསལ་བ་ལ་འདོད་ལན་བཏབ་པས། གསེར་གྱི་བུམ་པ། བུམ་པས་དག་པའི་ས་ཕྱོགས་ཆོས་ཅན་གྱི་སྟེང་དུ་མེད་པར་འདོད་ཅེས་པ་ལྟ་བུ་ཡིན་པའི་ཕྱིར། དགག་བྱ་ཁྱད་ཆོས་དང་བཅས་པ་དགག་གཞིའི་སྔོན་ནམ་རྒྱབ་ཏུ་ཁུར་བ་ནི་རྒྱབ་ཁུར་མའི་དོན་ཡིན་ནོ། །

			ལྔ་པ་ཤོང་རྫོང་མའི་བརྩི་ཚུལ་ནི། རྩ་བ་ལས།

			དགག་བྱ་དངོས་དང་ཁྱད་ཆོས་ནི། །

			ཀུན་ལ་དགག་གཞི་འཇུག་བརྩི་དང་། །

			ཤོང་རྫོང་མ་རུ་གྲགས་པ་སྟེ། །

			བུམ་པས་དག་པའི་ས་ཕྱོགས་སུ། །



			གསེར་གྱི་བུམ་པས་དག་ཕྱོགས་སུ། །

			བུམ་པ་མེད་ཅེས་བྱ་བ་བཞིན། །

			དོན་ཐོབ་དམིགས་ཧུར་མ་ཉིད་གནས། །

			ཞེས་པ་ལྟར། བུམ་པས་དག་པའི་ས་ཕྱོགས་སུ་ཆོས་ཅན། གསེར་བུམ་མེད་པར་ཐལ། བུམ་པའི་དགག་གཞི་ཡིན་པའི་ཕྱིར། ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། བུམ་པས་དག་པའི་ས་ཕྱོགས་ཆོས་ཅན་གྱི་སྟེང་དུ་གསེར་བུམ་གྱིས་དག་པའི་ས་ཕྱོགས་ཆོས་ཅན་གྱི་སྟེང་དུ་བུམ་པ་མེད་པར་འདོད་ཅེས་པ་ལྟ་བུ་ཡིན་པའི་ཕྱིར། དེ་ཉིད་དོན་ཐོབ་ཀྱི་དབང་དུ་བྱས་ན་དམིགས་ཧུར་མའི་བརྩི་ཚུལ་དེ་རུ་གནས་པ་ཡིན་ཏེ། སྔར་བཤད་པའི་དམིགས་ཧུར་མའི་བརྩི་ཚུལ་ལ་བསམ་ན་ངེས་ནུས་པའི་ཕྱིར། དགག་བྱ་དངོས་དང་ཁྱད་ཆོས་དང་བཅས་པ་ནི་ཀུན་ལ་དགག་གཞི་འཇུག་པར་བརྩི་བ་དེ་ཡང་ཤོང་རྫོང་མ་རུ་གྲགས་པ་ཡིན་ནོ། །

			དྲུག་པ་རྣམ་གྲངས་གཞན་གྱི་བརྩི་ཚུལ་ནི། རྩ་བ་ལས།

			རྣམ་གྲངས་གཞན་རྣམས་ཤེས་པར་བྱ། །

			ཞེས་པ་སྟེ། དོན་ནི་རྣམ་གྲངས་གཞན་བཞི་སྦྲགས་མའི་དབང་དུ་བྱས་པའི་བརྩི་ཚུལ་རྣམས་ཀྱང་བླ་མའི་ཞལ་ལས་ཤེས་པར་བྱ་དགོས་ཏེ། བུམ་པའི་དགག་གཞི་ཆོས་ཅན། རྟག་པ་ཡིན་པར་ཐལ། ཡོད་པ་གང་ཞིག་མི་རྟག་པ་མ་ཡིན་པའི་ཕྱིར། ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི། བུམ་པའི་དགག་གཞི་ཆོས་ཅན་གྱི་སྟེང་དུ་རྟག་པ་ཡིན་པ་འདོད་ཅེས་བརྩིས་པ་ལྟ་བུ་ཡིན་པའི་ཕྱིར་རོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། བུམ་པའི་དགག་གཞི་ཆོས་ཅན། བུམ་པའི་དགག་གཞི་དང་གཅིག་མ་ཡིན་པར་ཐལ། བདག་མེད་ཡིན་པའི་ཕྱིར། འདོད་ན། བུམ་པའི་དགག་གཞི་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། ཁྱོད་གཞི་གྲུབ་པའི་ཕྱིར། འདོད་ན། དངོས་འགལ་དུ་འགྲོ་ཟེར་ན། དངོས་འགལ་ལ་མི་འགྲོ་སྟེ། འདིར་འདོད་ལན་བཏབ་པས། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པའི་དགག་གཞི་དང་གཅིག་ཡིན་པར་ཁས་བླངས་པར་སོང་། གོང་དུ་འདོད་ལན་བཏབ་པས། བུམ་པའི་དགག་གཞི་ཆོས་ཅན་གྱི་སྟེང་དུ། བུམ་པའི་དགག་གཞི་བུམ་པའི་དགག་གཞི་དང་གཅིག་མ་ཡིན་པར་ཁས་བླངས་པར་སོང་བའི་ཕྱིར།

			༢ ཁ་ཅིག་ན་རེ། བུམ་པའི་དགག་གཞིར་ཆོས་ཅན། ཀ་བའི་དགག་གཞི་དང་བུམ་པའི་དགག་གཞི་གཉིས་ཀ་ཡིན་པར་ཐལ། ཀ་བུམ་གཉིས་ཀྱི་དགག་གཞི་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། བུམ་པའི་དགག་གཞིར་ཆོས་ཅན། ཀ་བུམ་གཉིས་ཀྱི་དགག་གཞི་ཡིན་པར་ཐལ། ཁྱོད་ཡོད་པ་གང་ཞིག །ཀ་བུམ་གཉིས་མེད་པའི་ཕྱིར། དང་པོ་སླ། གཉིས་པ་མ་གྲུབ་ན། བུམ་པའི་དགག་གཞིར་ཆོས་ཅན། ཀ་བུམ་གཉིས་མེད་པར་ཐལ། བུམ་པ་མེད་པའི་ཕྱིར། རྩ་བར་འདོད་ན། བུམ་པའི་དགག་གཞིར་ཆོས་ཅན། ཀ་བའི་དགག་གཞི་དང་བུམ་པའི་དགག་གཞི་གཉིས་ཀ་མ་ཡིན་པར་ཐལ། ཀ་བའི་དགག་གཞི་མ་ཡིན་པའི་ཕྱིར། མ་གྲུབ་ན། བུམ་པའི་དགག་གཞིར་ཆོས་ཅན། ཀ་བའི་དགག་གཞི་མ་ཡིན་པར་ཐལ། ཀ་བ་ཡོད་པའི་ཕྱིར།

			༣ ཁ་ཅིག་ན་རེ། བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན། བུམ་པ་དང་རྫས་ཐ་དད་ཡིན་པར་ཐལ། རྫས་ཡིན་པ་གང་ཞིག །བུམ་པ་དང་རྫས་གཅིག་མ་ཡིན་པའི་ཕྱིར་ཟེར་ན། མ་ཁྱབ། འདོད་མི་ནུས་ཏེ། དེ་ལ་འདོད་ལན་བཏབ་པས་བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན་གྱི་སྟེང་དུ། བུམ་པ་ཚད་མས་མ་དམིགས་པའི་ས་ཕྱོགས་བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན་གྱི་སྟེང་དུ་བུམ་པ་དང་རྫས་ཐ་དད་ཡིན་པར་འདོད་ཅེས་བརྩི་རིགས་ཤིང་། འདོད་ལན་མི་ཐེབས་པ་དེ་ཡིན་པའི་ཕྱིར། དེར་ཐལ། བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན་གྱི་སྟེང་དུ་བུམ་པ་རྫས་མ་ཡིན་པའི་ཕྱིར། བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན་གྱི་སྟེང་དུ་བུམ་པ་རྫས་མ་ཡིན་པར་ཐལ། བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན་གྱི་སྟེང་དུ་བུམ་པ་ཚད་མས་མ་དམིགས་པའི་ཕྱིར། བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན་གྱི་སྟེང་དུ་བུམ་པ་ཚད་མས་མ་དམིགས་པར་ཐལ། བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན་གྱི་སྟེང་དུ་བུམ་པ་མེད་པའི་ཕྱིར།

			༤ ཁ་ཅིག་ན་རེ། བུམ་པའི་དགག་གཞི་ཆོས་ཅན། བུམ་པ་མེད་པར་ཐལ། བུམ་པའི་དགག་གཞི་ཡིན་པའི་ཕྱིར། ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། བུམ་པའི་དགག་གཞི་ཆོས་ཅན་གྱི་སྟེང་དུ་བུམ་པ་བུམ་པའི་དགག་གཞི་ཆོས་ཅན་གྱི་སྟེང་དུ་མེད་པར་འདོད་ཅེས་བརྩི་རིགས་བྱས་པ་ལ། ཁོ་ན་རེ། བུམ་པའི་དགག་གཞི་ཆོས་ཅན། བུམ་པ་མེད་པར་ཐལ། བུམ་པའི་དགག་གཞི་ཡིན་པའི་ཕྱིར། ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། བུམ་པའི་དགག་གཞི་ཆོས་ཅན་གྱི་སྟེང་དུ། བུམ་པ་བུམ་པའི་དགག་གཞི་ཆོས་ཅན་གྱི་སྟེང་དུ་མེད་པར་འདོད་ཅེས་བརྩི་མི་རིགས་པར་ཐལ། བདག་མེད་ཡིན་པའི་ཕྱིར་ཟེར་ན། འགལ་ཁྱབ་ལ་འབུད་དོ། །





བརྩི་ཚུལ་གྱི་རྣམ་གཞག །


			གཞན་ལུགས་དགག་པ་ལ།


			༡ རྣམ་མཁྱེན་ཆོས་ཅན། དངོས་པོར་རྟོགས་པའི་ཚད་མ་ཡིན་པར་ཐལ། ཚད་མ་གང་ཞིག །དངོས་པོ་ཁྱོད་ཀྱི་གཞལ་བྱ་ཡིན་པའི་ཕྱིར། འདོད་ན། རྩིས་དང་བྱས་པས། ཁ་ཅིག་གིས། རྣམ་མཁྱེན་དངོས་པོར་རྟོགས་པའི་ཚད་མ་ཡིན་པར་འདོད་ཟེར་ན། འོ་ན། ཚད་མ་ཡིན་པར་ཐལ། རྣམ་མཁྱེན་དངོས་པོར་རྟོགས་པའི་ཚད་མ་ཡིན་པའི་ཕྱིར། ཁྱབ་སྟེ། བུམ་པ་དངོས་པོར་རྟོགས་པའི་ཚད་མ་ཡིན་ན་ཚད་མ་ཡིན་པས་ཁྱབ་པའི་ཕྱིར། བུམ་པ་དངོས་པོར་རྟོགས་པའི་ཚད་མ་ཡིན་ན་ཚད་མ་ཡིན་པས་ཁྱབ་པར་ཐལ། བུམ་པ་ཡོད་པར་རྟོགས་པའི་ཚད་མ་ཡིན་ན་ཚད་མ་ཡིན་པའི་ཁྱབ་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་ཡོད་པར་རྟོགས་པའི་ཚད་མ་ཡིན་ན་ཚད་མ་ཡིན་པས་ཁྱབ་པར་ཐལ། ཁྱོད་གཞི་གྲུབ་པའི་ཕྱིར། རྩ་བར་འདོོད་ན། རྟག་པ་མ་ཡིན་པར་ཐལ། ཚད་མ་ཡིན་པའི་ཕྱིར། རྟག་པ་མ་ཡིན་པར་འདོད་ན། དངོས་པོ་ཡིན་པར་ཐལ། ཡོད་པ་གང་ཞིག །རྟག་པ་མ་ཡིན་པའི་ཕྱིར། འདོད་ན། ཁྱོད་ཀྱི་རྒྱུ་ཡོད་པར་ཐལ། འདོད་ན། ཁྱོད་ཁྱོད་ཀྱི་རྒྱུ་དང་དེ་བྱུང་དུ་འབྲེལ་བར་ཐལ། འདོད་ན། ཁྱོད་ཀྱི་རྒྱུ་མེད་ན་ཁྱོད་མེད་པས་ཁྱབ་པར་ཐལ། འདོད་ན། ཤེས་བྱ་ཆོས་ཅན། ཁྱོད་མེད་པར་ཐལ། ཁྱོད་ཀྱི་རྒྱུ་མེད་པའི་ཕྱིར་ཏེ། ཁྱོད་རྟག་པ་ཡིན་པའི་ཕྱིར། ཁྱབ་སྟེ། རྣམ་འགྲེལ་ལས།

			དེ་ནི་རྟག་རྣམས་ལ་ཡོད་མིན། །

			ཞེས་གསུངས་པའི་ཕྱིར།

			༢ ཁ་ཅིག་ན་རེ། རྣམ་མཁྱེན་ཆོས་ཅན། ཡོད་པར་རྟོགས་པའི་ཚད་མ་ཡིན་པར་ཐལ། དངོས་པོར་རྟོགས་པའི་ཚད་མ་ཡིན་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། རྣམ་མཁྱེན་ཡོད་པར་རྟོགས་པའི་ཚད་མ་ཡིན་པར་འདོད་ཅེས་བརྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། རྣམ་མཁྱེན་རྣམ་མཁྱེན་ཡོད་པར་རྟོགས་པའི་ཚད་མ་ཡིན་པར་འདོད་ཅེས་བརྩི་རིགས་པའི་ཕྱིར།

			༣ ཁ་ཅིག་ན་རེ། རྣམ་མཁྱེན་ཆོས་ཅན། དངོས་པོར་རྟོགས་པའི་ཚད་མ་ཡོད་པར་ཐལ། ཚད་མ་ཡིན་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། རྣམ་མཁྱེན་རྣམ་མཁྱེན་དངོས་པོར་རྟོགས་པའི་ཚད་མ་ཡོད་པར་འདོད་ཅེས་བརྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་བསལ་བ་ལ་འདོད་ལན་བཏབ་པའི་ཚེ། རྣམ་མཁྱེན་དངོས་པོར་རྟོགས་པའི་ཚད་མ་ཡོད་པར་འདོད་ཅེས་བརྩི་རིགས་པའི་ཕྱིར། དེ་འདྲའི་ཐལ་འགྱུར་གྱི་བསལ་བ་ལ་འདོད་ལན་བཏབ་པའི་ཚེ། རྣམ་མཁྱེན་དངོས་པོར་རྟོགས་པའི་ཚད་མ་ཡོད་པར་འདོད་ཅེས་བརྩི་རིགས་པར་ཐལ། ཡིན་འགོད་དང་ཡོད་འགོད་གཉིས་ལ་རྩོད་གཞི་འཕར་མི་འཕར་གྱི་ཁྱད་པར་ཡོད་པའི་ཕྱིར།

			༤ ཁ་ཅིག་ན་རེ། ཤེས་བྱ་དང་ཐ་དད་དུ་གྱུར་པའི་ཁྱོད་ཡོད་ན་ཁྱོད་ཡོད་པས་ཁྱབ་ཟེར་ན། ཤེས་བྱ་མ་ཡིན་པ་ཆོས་ཅན། ཁྱོད་ཡོད་པར་ཐལ། ཤེས་བྱ་དང་ཐ་དད་དུ་གྱུར་པའི་ཁྱོད་ཡོད་པའི་ཕྱིར། ཁྱབ་པ་ཁས། མ་གྲུབ་ན། ཤེས་བྱ་དང་ཐ་དད་དུ་གྱུར་པའི་ཤེས་བྱ་མ་ཡིན་པ་ཡོད་པར་ཐལ། ཤེས་བྱ་དེ་དེ་ཡིན་པའི་ཕྱིར། མ་གྲུབ་ན། ཤེས་བྱ་ཆོས་ཅན། ཤེས་བྱ་དང་ཐ་དད་དུ་གྱུར་པའི་ཤེས་བྱ་མ་ཡིན་པ་ཡིན་པར་ཐལ། ཤེས་བྱ་དང་གཅིག་ཏུ་གྱུར་པའི་ཤེས་བྱ་ཡིན་པའི་ཕྱིར། མ་གྲུབ་ན། ཤེས་བྱ་ཆོས་ཅན། ཤེས་བྱ་དང་གཅིག་ཏུ་གྱུར་པའི་ཤེས་བྱ་ཡིན་པར་ཐལ། ཤེས་བྱ་དང་གཅིག་ཡིན་པ་གང་ཞིག །ཤེས་བྱ་ཡིན་པའི་ཕྱིར། དང་པོ་མ་གྲུབ་ན། ཤེས་བྱ་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། གཞི་གྲུབ་པའི་ཕྱིར། གཉིས་པ་མ་གྲུབ་ན། ཤེས་བྱ་ཆོས་ཅན། ཁྱོད་ཁྱོད་རང་ཡིན་པར་ཐལ། རྫས་ཆོས་ཡིན་པའི་ཕྱིར། རྩ་བར་འདོད་ན། ཤེས་བྱ་མ་ཡིན་པ་ཆོས་ཅན། ཁྱོད་ཡོད་པ་མ་ཡིན་པར་ཐལ། ཁྱོད་ཚད་མས་དམིགས་པ་མ་ཡིན་པའི་ཕྱིར། མ་གྲུབ་ན། ཤེས་བྱ་མ་ཡིན་པ་ཆོས་ཅན། ཁྱོད་ཚད་མས་དམིགས་པ་མ་ཡིན་པར་ཐལ། ཤེས་བྱ་མ་ཡིན་པའི་ཕྱིར། མ་གྲུབ་ན། ཤེས་བྱ་ཆོས་ཅན། ཁྱོད་མ་ཡིན་པ་ཁྱོད་མ་ཡིན་པར་ཐལ། ཁྱོད་རྫས་ཆོས་ཡིན་པའི་ཕྱིར།

			༥ ཁ་ཅིག་ན་རེ། རྣམ་མཁྱེན་ཆོས་ཅན། དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་ཐལ། དངོས་པོར་རྟོགས་པའི་ཚད་མ་ཡིན་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པའི་ཚེ། རྣམ་མཁྱེན་རྣམ་མཁྱེན་དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་འདོད་ཅེས་བརྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་བསལ་བ་ལ་འདོད་ལན་བཏབ་པའི་ཚེ། རྣམ་མཁྱེན་དེ། རྣམ་མཁྱེན་རྣམ་མཁྱེན་དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་འདོད་ཅེས་བརྩི་རིགས་པའི་ཕྱིར། དེ་འདྲའི་ཐལ་འགྱུར་གྱི་བསལ་བ་ལ་འདོད་ལན་བཏབ་པའི་ཚེ། རྣམ་མཁྱེན་དེ། རྣམ་མཁྱེན་རྣམ་མཁྱེན་དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་འདོད་ཅེས་བརྩི་རིགས་པར་ཐལ། རྣམ་མཁྱེན་ཆོས་ཅན། དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་ཐལ། དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པའི་ཕྱིར། ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པའི་ཚེ། རྣམ་མཁྱེན་དེ། རྣམ་མཁྱེན་རྣམ་མཁྱེན་རྣམ་མཁྱེན་དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་འདོད་ཅེས་བརྩི་རིགས་པའི་ཕྱིར། རྣམ་མཁྱེན་ཆོས་ཅན། དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་ཐལ། དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པའི་ཕྱིར། ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པའི་ཚེ། རྣམ་མཁྱེན་དེ། རྣམ་མཁྱེན་རྣམ་མཁྱེན་རྣམ་མཁྱེན་དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་འདོད་ཅེས་བརྩི་རིགས་པར་ཐལ། རྣམ་མཁྱེན་གྱིས་རྩོད་གཞི་བྱས་ནས། དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་འགོད་བྱས་ཏེ། བཞི་བརྩེགས་ན། རྣམ་མཁྱེན་ལྔ་འཕར་དགོས་ལ། ལྔ་བརྩེགས་ན་རྣམ་མཁྱེན་དྲུག་འཕར་དགོས་པ་སོགས་རིགས་འགྲེ་བ་ཡིན་པའི་ཕྱིར།





རང་ལུགས་བཞག་པ་ལ།


			བརྩི་ཚུལ་འཕྲོས་པའི་གཞུང་ཡོད་དེ། རྣམ་འགྲེལ་རང་དོན་ལེའུ་ལས།

			གཉིས་ཀས་གཅིག་གཅིག་བརྗོད་མོད་ཀྱི། །

			ཞེས་པ་ནས།

			བྱ་བ་འདི་ལ་རྒྱུ་ཅི་ཡོད། །

			ཅེས་པའི་བར་ཡིན་པའི་ཕྱིར། བཅུ་གཅིག་པ་ཁྱོད་གཤག་དྲུག་སྒྲ་དང་དྲིས་འཕངས་དྲུག་སྒྲ་བསྲེས་ནས་བརྩི་ཚུལ་ལ་གསུམ། ཁྱོད་གཤག་གི་དོན་མདོར་བསྟན་པ་དང་། རྒྱས་པར་བཤད་པ་དང་། ཁྱོད་ཤུལ་འདེད་པ་དང་མི་འདེད་པའི་ཁྱད་པར་བཤད་པའོ། །དང་པོ་ནི། རྩ་བ་ལས།

			བརྩི་ཚུལ་ཞེས་པའི་རྣམ་གཞག་ནི། །

			ཁྱོད་ཤུལ་དུ་ནི་ཆོས་ཅན་འཚང་། །

			ཞེས་བྱུང་། རྣམ་མཁྱེན་ཆོས་ཅན། ཁྱོད་མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར། ཞེས་པ་ལྟ་བུ་ལ། ཆོས་ཅན་དང་ལྡན་པའི་ཐལ་འགྱུར་གང་ལ་བསལ་བ་དང་རྟགས་གང་བཀོད་ཀྱི་ནང་དུ། ཁྱོད་སྒྲ་ཡོད་ཚེ་ཁྱོད་ཤུལ་དུ་ཆོས་ཅན་འཚང་བ་སྟེ་བཞག་ནས་ལན་བྱེད་པ་ཁྱོད་གཤག་གི་བརྩི་ཚུལ་ཡིན་ནོ། །འདིར་དྲུག་སྒྲ་མེད་ཀྱང་ཁྱོད་སྒྲ་ཡང་དྲུག་སྒྲ་དང་ནུས་པ་མཚུངས་པས་དྲུག་སྒྲ་ཞེས་བརྡ་སྦྱར་རམ་སྙམ་མོ། །ཡིན་འགོད་ལ་ཆོས་ཅན་འཕར་དགོས་ལ། ཡོད་འགོད་ལ་འཕར་མི་དགོས་ཏེ། ཡིན་འགོད་ཀྱི་དབང་དུ་བཏང་ན་དྲུག་སྒྲའི་ནུས་པས་གཙོ་བོའི་ཁྱད་པར་འབྱེད་ལ། ཡོད་འགོད་ལ་མཇུག་གི་ཡོད་ཅེས་པའི་ནུས་པས་འབྱེད་དགོས་པས་མི་མཚུངས་སོ། །གཉིས་པ་ནི། རྩ་བ་ལས།

			བུམ་པ་ཁྱོད་མིན་ཁྱོད་ཆོས་ཅན། །

			དེར་ཐལ་དེའི་ཕྱིར་ཞེས་བཀོད་ནས། །

			འདོད་ལན་བཏབ་རྩིས་བུམ་པ་ནི། །

			བུམ་པ་ཁྱོད་མ་ཡིན་ཁྱོད་མིན། །



			བུམ་པ་ཁྱོད་མིན་ཁྱོད་ཡིན་ཞེས། །

			བརྩི་བ་ལྟ་བུས་རིགས་བསྒྲེས་ནས། །

			མང་དུ་བརྩིས་ན་ཕྲ་ཞིང་ཞིབ། །

			མི་མཆོག་ཁྱོད་ལ་ཕྱག་འཚལ་ལོ། །

			ཞེས་བྱུང་། བུམ་པ་ཁྱོད་མ་ཡིན་པ་ཁྱོད་ཆོས་ཅན། ཁྱོད་མ་ཡིན་པ་ཁྱོད་ཡིན་པར་ཐལ། ཁྱོད་མ་ཡིན་པ་ཁྱོད་ཡིན་པའི་ཕྱིར། ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། བུམ་པ་ཁྱོད་མ་ཡིན་པ་ཁྱོད་མ་ཡིན་པ་བུམ་པ་ཁྱོད་མ་ཡིན་པ་ཁྱོད་ཡིན་པར་འདོད་ཅེས་བརྩི་རིགས་ལ། བརྩི་ཚུལ་འདི་ལྟ་བུས་རིགས་བསྒྲེས་ནས་ཐལ་འགྱུར་གྱི་རྟགས་བསལ་རྩོད་གཞི་གསུམ་གའི་ནང་དུ། ཁྱོད་སྒྲ་མང་དུ་བརྗོད་དེ་བརྩིས་ན་གསུང་རབ་ཀྱི་དགོངས་དོན་ཡོངས་སུ་རྫོགས་པ་ལ་ཕྲ་ཞིང་ཞིབ་པའི་བློ་གྲོས་ཀྱི་སྣང་བ་མཐའ་མེད་དུ་རྒྱས་པའི་ཕྱིར་ན། མི་མཆོག་རྒྱལ་བའིི་གོ་འཕང་ཐོབ་པ་ཁྱོད་ལ་སྒོ་གསུམ་གུས་པ་ཆེན་པོའི་སྒོ་ནས་རྟག་ཏུ་ཕྱག་འཚལ་ལོ་ཞེས་པའོ། །གསུམ་པ་ནི། རྩ་བ་ལས།

			ཞེས་པ་ལྟ་བུའི་གཞུང་ཚིག་ལ། །

			བརྩི་ཚུལ་སྐབས་སུ་བཀག་པ་མེད། །

			གཞན་དུ་ཁྱོད་ཤུལ་འདེད་པ་བཀག །

			ཅེས་བྱུང་། སྔར་གཞུང་ཚིག་འདིར་བཀོད་པ་ལྟ་བུའི་རྩོད་གཞི་རྟགས་བསལ་དང་བཅས་པའི་ཐལ་འགྱུར་ལ། འདོད་རྟགས་མ་གྲུབ་གང་བྱས་ཀྱང་བརྩི་ཚུལ་སྐབས་སུ་ཁྱོད་ཤུལ་དུ་རྩོད་གཞི་ངེས་པར་ཡོད་དགོས་པས་བཀག་པ་མེད་ལ། གཞན་དུ་རྩོད་གཞི་མེད་ཅིང་རྟགས་བསལ་རེ་རེའི་ཐལ་འགྱུར་ལ་ཁྱོད་ཤུལ་འདེད་པ་བཀག་སྟེ། དེ་ཁྱོད་ཤུལ་དུ་འོང་རྒྱུ་མེད་པས་སོ། །མདོར་ན་དགག་གཞི་དང་དྲུག་སྒྲ་སོགས་ཀྱི་དགོས་པ་ནི། དེ་དག་ལ་ལེགས་པར་སྦྱངས་ན་བསྡུས་ཆེན་གཞན་རྣམས་ཀྱི་རིགས་ལམ་འབད་མེད་དུ་ཤེས་ཤིང་། གཞུང་ཆེན་མོ་རྣམས་ཀྱི་ཚིག་གི་གཅོད་མཚམས་སོགས་ལའང་ངེས་པ་བདེ་བླག་ཏུ་སྟེར་བ་དེའོ། །





རྩོད་པ་སྤོང་བ་ལ།


			༡ ཁོ་ན་རེ། རྣམ་མཁྱེན་ཆོས་ཅན། དངོས་པོར་རྟོགས་པའི་ཚད་མ་ཡིན་པར་ཐལ། ཚད་མ་ཡིན་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། རྣམ་མཁྱེན་དངོས་པོར་རྟོགས་པའི་ཚད་མ་ཡིན་པར་འདོད་ཅེས་བརྩི་རིགས་པར་ཐལ། རྣམ་མཁྱེན་ཆོས་ཅན། དངོས་པོར་རྟོགས་པའི་ཚད་མ་ཡོད་པར་ཐལ། ཚད་མ་ཡིན་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། རྣམ་མཁྱེན་དངོས་པོར་རྟོགས་པའི་ཚད་མ་ཡོད་པར་འདོད་ཅེས་བརྩི་རིགས་པའི་ཕྱིར་ཟེར་ན། མ་ཁྱབ།

			༢ ཁོ་ན་རེ། རྣམ་མཁྱེན་ཆོས་ཅན། རྟག་པར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་ཐལ། ཚད་མ་ཡིན་པའི་ཕྱིར་ཞེས་པའི་ཐལ་འགྱུར་ལ་འདོད་ལན་ཐེབས་པར་ཐལ། རྣམ་མཁྱེན་ཆོས་ཅན། དངོས་པོར་རྟོགས་པའི་ཚད་མ་ཡིན་པར་རྟོགས་པའི་ཚད་མ་ཡིན་པར་ཐལ། ཚད་མ་ཡིན་པའི་ཕྱིར་ཞེས་པའི་ཐལ་འགྱུར་ལ་འདོད་ལན་ཐེབས་པའི་ཕྱིར་ཟེར་ན། མ་ཁྱབ། འདོད་མི་ནུས་ཏེ། དེ་ལ་འདོད་ལན་བཏབ་པས། རྣམ་མཁྱེན་དེ། རྣམ་མཁྱེན་རྣམ་མཁྱེན་རྟག་པར་རྟོགས་པའི་ཚད་མ་ཡིན་པར་འདོད་ཅེས་བརྩི་རིགས་པ་གང་ཞིག །རྣམ་མཁྱེན་དེ། རྣམ་མཁྱེན་རྣམ་མཁྱེན་རྟག་པར་རྟོགས་པའི་ཚད་མ་མ་ཡིན་པའི་ཕྱིར། རྣམ་མཁྱེན་དེ། རྣམ་མཁྱེན་རྣམ་མཁྱེན་རྟག་པར་རྟོགས་པའི་ཚད་མ་མ་ཡིན་པར་ཐལ། རྣམ་མཁྱེན་དེ། རྣམ་མཁྱེན་རྣམ་མཁྱེན་དངོས་པོར་རྟོགས་པའི་ཚད་མ་ཡིན་པའི་ཕྱིར། རྣམ་མཁྱེན་དེ། རྣམ་མཁྱེན་རྣམ་མཁྱེན་དངོས་པོར་རྟོགས་པའི་ཚད་མ་ཡིན་པར་ཐལ། རྣམ་མཁྱེན་དེ། རྣམ་མཁྱེན་རྣམ་མཁྱེན་དངོས་པོར་མངོན་སུམ་དུ་རྟོགས་པའི་ཚད་མ་ཡིན་པའི་ཕྱིར།

			༣ ཁོ་ན་རེ། རྣམ་མཁྱེན་ཆོས་ཅན། གཅིག་ཏུ་རྟོགས་པའི་ཚད་མ་དང་གཅིག་ཏུ་རྟོགས་པའི་ཚད་མ་ཡིན་པར་ཐལ། ཚད་མ་ཡིན་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། རྣམ་མཁྱེན་རྣམ་མཁྱེན་གཅིག་ཏུ་རྟོགས་པའི་ཚད་མ་དང་། རྣམ་མཁྱེན་གཅིག་ཏུ་རྟོགས་པའི་ཚད་མ་ཡིན་པར་འདོད་ཅེས་བརྩི་རིགས་པར་ཐལ། རྣམ་མཁྱེན་ཆོས་ཅན། གཅིག་ཏུ་རྟོགས་པའི་ཚད་མ་དང་། གཅིག་ཏུ་རྟོགས་པའི་ཚད་མ་གཉིས་ཀ་ཡིན་པར་ཐལ། ཚད་མ་ཡིན་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། རྣམ་མཁྱེན་རྣམ་མཁྱེན་གཅིག་ཏུ་རྟོགས་པའི་ཚད་མ་དང་། རྣམ་མཁྱེན་གཅིག་ཏུ་རྟོགས་པའི་ཚད་མ་གཉིས་ཀ་ཡིན་པར་འདོད་ཅེས་བརྩི་རིགས་པའི་ཕྱིར་ཟེར་ན། མ་ཁྱབ། རྟགས་གྲུབ་སྟེ། རྣམ་མཁྱེན་ཆོས་ཅན། གཅིག་ཏུ་རྟོགས་པའི་ཚད་མ་དང་། ཡོད་པར་རྟོགས་པའི་ཚད་མ་གཉིས་ཀ་ཡིན་པར་ཐལ། ཚད་མ་ཡིན་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། རྣམ་མཁྱེན་རྣམ་མཁྱེན་གཅིག་ཏུ་རྟོགས་པའི་ཚད་མ་དང་། རྣམ་མཁྱེན་ཡོད་པར་རྟོགས་པའི་ཚད་མ་གཉིས་ཀ་ཡིན་པར་འདོད་ཅེས་བརྩི་རིགས་པའི་ཕྱིར། རྩ་བར་འདོད་མི་ནུས་ཏེ། དེ་ལ་འདོད་ལན་བཏབ་པས་རྣམ་མཁྱེན་དེ། རྣམ་མཁྱེན་རྣམ་མཁྱེན་གཅིག་ཏུ་རྟོགས་པའི་ཚད་མ་དང་། གཅིག་ཏུ་རྟོགས་པའི་ཚད་མ་ཡིན་པར་འདོད་ཅེས་བརྩི་རིགས་པའི་ཕྱིར་རོ། །





སྔ་བཙན་སོགས་ཀྱི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། ཐལ་འགྱུར་དེ་ལ་ཆོས་ཅན་སྔ་བཙན་གྱི་ཁྱབ་པ་བརྩི་ཚུལ་ཡོད་ན། ཆོས་ཅན་བར་བཙན་གྱི་ཁྱབ་པ་བརྩི་ཚུལ་མེད་པས་ཁྱབ་ཟེར་ན། དཀར་པོ་ཆོས་ཅན། དམར་པོ་ཆོས་ཅན། སེར་པོ་ཆོས་ཅན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། ཞེས་པའི་ཐལ་འགྱུར་ཆོས་ཅན། ཁྱོད་ལ་ཆོས་ཅན་བར་བཙན་གྱི་ཁྱབ་པ་བརྩི་ཚུལ་མེད་པར་ཐལ། ཁྱོད་ལ་ཆོས་ཅན་སྔ་བཙན་གྱི་ཁྱབ་པ་བརྩི་ཚུལ་ཡོད་པའི་ཕྱིར། ཁྱབ་པ་ཁས། མ་གྲུབ་ན། དཀར་པོ་ཆོས་ཅན། དམར་པོ་ཆོས་ཅན། སེར་པོ་ཆོས་ཅན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། ཞེས་པའི་ཐལ་འགྱུར་དེ་ཆོས་ཅན། ཁྱོད་ལ་ཆོས་ཅན་སྔ་བཙན་གྱི་ཁྱབ་པ་བརྩི་ཚུལ་ཡོད་པར་ཐལ། དེ་འདྲའི་ཐལ་འགྱུར་དེ་ལ་ཆོས་ཅན་སྔ་མ་དབང་བཙན་པར་བྱས་ན། དཀར་པོས་རྩོད་གཞི། དམར་པོ་ཆོས་ཅན། སེར་པོ་ཆོས་ཅན། དངོས་པོས་གསལ་བ། དོན་བྱེད་ནུས་པ་རྟགས་བྱས་པས་ཁྱབ་པ་སློང་བའི་ཚེ། དོན་བྱེད་ནུས་པ་ཡིན་ན། དམར་པོ་ཆོས་ཅན། སེར་པོ་ཆོས་ཅན། དངོས་པོ་ཡིན་པའི་ཁྱབ་པ་བརྩི་རིགས་པའི་ཕྱིར། རྩ་བར་འདོད་ན། དཀར་པོ་ཆོས་ཅན། དམར་པོ་ཆོས་ཅན། སེར་པོ་ཆོས་ཅན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། ཞེས་པའི་ཐལ་འགྱུར་དེ་ཆོས་ཅན། ཁྱོད་ལ་ཆོས་ཅན་བར་བཙན་གྱི་ཁྱབ་པ་བརྩི་ཚུལ་ཡོད་པར་ཐལ། དེ་འདྲའི་ཐལ་འགྱུར་དེ་ལ་ཆོས་ཅན་བར་པ་དབང་བཙན་པར་བྱས་ན། དཀར་པོ་ཆོས་ཅན། དམར་པོས་རྩོད་གཞི། སེར་པོ་ཆོས་ཅན། དངོས་པོས་གསལ་བ། དོན་བྱེད་ནུས་པས་རྟགས་བྱས་པས་ཁྱབ་པ་སློང་བའི་ཚེ། དོན་བྱེད་ནུས་པ་ཡིན་ན། སེར་པོ་ཆོས་ཅན་དངོས་པོ་ཡིན་པས་ཁྱབ་པ་བརྩི་རིགས་པའི་ཕྱིར།

			༢ ཁ་ཅིག་ན་རེ། བུམ་པ་ཆོས་ཅན། ཡོད་པ་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། ཁྱོད་ཡོད་པ་ཡིན་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པའི་ཚེ། བུམ་པ་ཆོས་ཅན། ཡོད་པ་ཆོས་ཅན། ཁྱོད་ཁྱོད་དང་གཅིག་ཡིན་པར་འདོད་ཅེས་བརྩི་རིགས་ཟེར་ན། དེ་མི་རིགས་པར་ཐལ། དེ་འདྲའི་ཐལ་འགྱུར་གྱི་བསལ་བ་ལ་འདོད་ལན་བཏབ་པའི་ཚེ། ཡོད་པ་ཆོས་ཅན། བུམ་པ་བུམ་པ་དང་གཅིག་ཡིན་པར་འདོད་ཅེས་བརྩི་རིགས་པའི་ཕྱིར། དེ་འདྲའི་ཐལ་འགྱུར་གྱི་བསལ་བ་ལ་འདོད་ལན་བཏབ་པའི་ཚེ། ཡོད་པ་ཆོས་ཅན། བུམ་པ་བུམ་པ་དང་གཅིག་ཡིན་པར་འདོད་ཅེས་བརྩི་རིགས་པར་ཐལ། དེ་འདྲའི་ཐལ་འགྱུར་དེ་བུམ་པས་རྩོད་གཞི། ཡོད་པ་ཆོས་ཅན། ཁྱོད་ཁྱོད་དང་གཅིག་ཡིན་པས་བསལ་བ། ཁྱོད་ཡོད་པས་རྟགས་བྱས་པས་ཐལ་འགྱུར་ཡིན་པ་གང་ཞིག །ཁྱོད་ཁྱོད་དང་གཅིག་ཡིན་པར་ཐལ། ཞེས་པས་ཁྱོད་སྒྲ་གཉིས་པོ་དེ་རྩོད་གཞི་བུམ་པ་ལ་སྦྱར་དགོས་པའི་ཕྱིར།

			༣ ཁ་ཅིག་ན་རེ། ཐལ་འགྱུར་དེ་ལ་བསལ་བ་བར་བཙན་གྱི་འདོད་ལན་བརྩི་ཚུལ་ཡོད་ན། ཐལ་འགྱུར་དེ་ལ་བསལ་བ་ཕྱི་བཙན་གྱི་འདོད་ལན་བརྩི་ཚུལ་མེད་པས་ཁྱབ་ཟེར་ན། གཟུགས་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པར་ཐལ། འདུས་བྱས་ཡིན་པར་ཐལ། སྐད་ཅིག་མ་ཡིན་པའི་ཕྱིར་ཞེས་པའི་ཐལ་འགྱུར་དེ་ཆོས་ཅན། ཁྱོད་ལ་བསལ་བ་ཕྱི་བཙན་གྱི་འདོད་ལན་བརྩི་ཚུལ་མེད་པར་ཐལ། ཁྱོད་ལ་བསལ་བ་བར་བཙན་གྱི་འདོད་ལན་བརྩི་ཚུལ་ཡོད་པའི་ཕྱིར། ཁྱབ་པ་ཁས། མ་གྲུབ་ན། གཟུགས་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པར་ཐལ། འདུས་བྱས་ཡིན་པར་ཐལ། སྐད་ཅིག་མ་ཡིན་པའི་ཕྱིར་ཞེས་པའི་ཐལ་འགྱུར་དེ་ཆོས་ཅན། ཁྱོད་ལ་བསལ་བ་བར་བཙན་གྱི་འདོད་ལན་བརྩི་ཚུལ་ཡོད་པར་ཐལ། བསལ་བ་བར་པ་དབང་བཙན་པར་བྱས་ན། གཟུགས་ཀྱིས་རྩོད་གཞི། མི་རྟག་པ་ཡིན་པར་ཐལ། བྱས་པས་གསལ་བ། འདུས་བྱས་ཡིན་པར་ཐལ། སྐད་ཅིག་མས་རྟགས་བྱས་ནས་འདོད་ཅེས་བརྩི་བའི་ཚེ། མི་རྟག་པ་ཡིན་པར་ཐལ། བྱས་པ་ཡིན་པར་འདོད་ཅེས་བརྩི་རིགས་པའི་ཕྱིར། རྩ་བར་འདོད་ན། གཟུགས་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པར་ཐལ། འདུས་བྱས་ཡིན་པར་ཐལ། སྐད་ཅིག་མ་ཡིན་པའི་ཕྱིར་ཞེས་པའི་ཐལ་འགྱུར་དེ་ཆོས་ཅན། ཁྱོད་ལ་བསལ་བ་ཕྱི་བཙན་གྱི་འདོད་ལན་བརྩི་ཚུལ་ཡོད་པར་ཐལ། བསལ་བ་ཕྱི་བཙན་གྱི་དབང་དུ་བྱས་ན། མི་རྟག་པ་ཡིན་པར་ཐལ། བྱས་པ་ཡིན་པར་ཐལ། འདུས་བྱས་ཡིན་པར་འདོད་ཅེས་བརྩི་རིགས་པའི་ཕྱིར།

			༤ ཁ་ཅིག་ན་རེ། གཟུགས་ཆོས་ཅན། བྱས་པ་ཡིན་པར་ཐལ། མི་རྟག་པ་ཡིན་པར་ཐལ། སྐད་ཅིག་མ་ཡིན་པར་ཐལ། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར་ཞེས་པའི་ཐལ་འགྱུར་འདིའི་རྟགས་བསལ་རྩོད་གཞི་གསུམ་ཀ་ངོས་འཛིན་པའི་ཚེ་ན། གཟུགས་ཀྱིས་རྩོད་གཞི། བྱས་པ་ཡིན་པར་ཐལ་ནས་དངོས་པོའི་བར་བསལ་བ། དོན་བྱེད་ནུས་པས་རྟགས་བྱས་ཟེར་ན། དེ་མི་འཐད་པར་ཐལ། དེ་འདྲའི་ཐལ་འགྱུར་དེ་བསལ་སྤུངས་ཀྱི་ཐལ་འགྱུར་གང་ཞིག །བསལ་སྤུངས་ཀྱི་ཐལ་འགྱུར་གང་དང་གང་ལ་ཐལ་བ་གཉིས་དང་ཕྱིར་སྒྲ་གཅིག་དང་གསུམ་བྱུང་ན་ཐལ་བ་གཉིས་པོ་དེ་བསལ་བར་བཀོད། ཕྱིར་སྒྲ་རྟགས་ལ་བཀོད་པའི་ཕྱིར། དེར་ཐལ། (དེ་འདྲའི་ཐལ་འགྱུར་དེ་བསལ་སྤུངས་ཀྱི་ཐལ་འགྱུར་གང་ཞིག །བསལ་སྤུངས་ཀྱི་ཐལ་འགྱུར་གང་དང་གང་ལ་ཐལ་བ་གཉིས་དང་ཕྱིར་སྒྲ་གཅིག་དང་གསུམ་བྱུང་ན་ཐལ་བ་གཉིས་པོ་དེ་བསལ་བར་བཀོད། ཕྱིར་སྒྲ་རྟགས་ལ་བཀོད་པར་ཐལ།) ཐལ་བ་གསུམ་དང་ཕྱིར་སྒྲ་གཅིག་དང་བཞི་བྱུང་ན་ཐལ་བ་གཉིས་བསལ་བ་དང་།ཐལ་བ་ཕྱི་མ་དང་ཕྱིར་སྒྲ་གཉིས་རྟགས་ལ་བཀོད་པའི་ཕྱིར། དེར་ཐལ། (ཐལ་བ་གསུམ་དང་ཕྱིར་སྒྲ་གཅིག་དང་བཞི་བྱུང་ན་ཐལ་བ་གཉིས་བསལ་བ་དང་། ཐལ་བ་ཕྱི་མ་དང་། ཕྱིར་སྒྲ་གཉིས་རྟགས་ལ་བཀོད་པར་ཐལ།) ཐལ་བ་བཞི་དང་ཕྱིར་སྒྲ་གཅིག་དང་ལྔ་བྱུང་ན་ཐལ་བ་གསུམ་བསལ་བ་དང་། ཐལ་བ་ཕྱི་མ་དང་ཕྱིར་སྒྲ་རྟགས་ལ་བཀོད་པའི་ཕྱིར། དེར་ཐལ། (ཐལ་བ་བཞི་དང་ཕྱིར་སྒྲ་གཅིག་དང་ལྔ་བྱུང་ན་ཐལ་བ་གསུམ་བསལ་བ་དང་། ཐལ་བ་ཕྱི་མ་དང་། ཕྱིར་སྒྲ་རྟགས་ལ་བཀོད་པར་ཐལ།) ཐལ་བ་ལྔ་དང་ཕྱིར་སྒྲ་གཅིག་དང་དྲུག་བྱུང་ན། ཐལ་བ་གསུམ་བསལ་བར་བཀོད། ཐལ་བ་ཕྱི་མ་གཉིས་རྟགས་ཀྱི་ནང་དུ་འདུ་བའི་ཕྱིར། དེས་གཞན་ལ་རིགས་འགྲེའོ། །

			༥ ཁ་ཅིག་ན་རེ། ཆོས་ཅན་དང་བསལ་བ་ལྷན་ཅིག་ཏུ་སྦྱར་བའི་སྔ་བཙན་གྱི་བརྩི་ཚུལ་ཡོད་ན། ཆོས་ཅན་དང་བསལ་བ་ལྷན་ཅིག་ཏུ་སྦྱར་བའི་བར་བཙན་གྱི་བརྩི་ཚུལ་མེད་པས་ཁྱབ་ཟེར་ན། བེམ་པོ་ཆོས་ཅན། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། གཞི་གྲུབ་ཡིན་པར་ཐལ། ཡོད་པ་ཡིན་པར་ཐལ། ཤེས་བྱ་ཡིན་པར་ཐལ། ཚད་མས་དམིགས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ལ་ཆོས་ཅན་དང་བསལ་བ་ལྷན་ཅིག་ཏུ་སྦྱར་བའི་བར་བཙན་གྱི་བརྩི་ཚུལ་མེད་པར་ཐལ། ཁྱོད་ལ་ཆོས་ཅན་དང་བསལ་བ་ལྷན་ཅིག་ཏུ་སྦྱར་བའི་སྔ་བཙན་གྱི་བརྩི་ཚུལ་ཡོད་པའི་ཕྱིར། ཁྱབ་པ་ཁས། མ་གྲུབ་ན། བེམ་པོ་ཆོས་ཅན། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། གཞི་གྲུབ་ཡིན་པར་ཐལ། ཡོད་པ་ཡིན་པར་ཐལ། ཤེས་བྱ་ཡིན་པར་ཐལ། ཚད་མས་དམིགས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ལ་ཆོས་ཅན་དང་བསལ་བ་ལྷན་ཅིག་ཏུ་སྦྱར་བའི་སྔ་བཙན་གྱི་བརྩི་ཚུལ་ཡོད་པར་ཐལ། ཆོས་ཅན་དང་བསལ་བ་གཉིས་ཀ་སྔ་མ་དབང་བཙན་པར་བྱས་ན། བེམ་པོས་རྩོད་གཞི། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། གཞི་གྲུབ་ཀྱིས་བསལ་བ། ཡོད་པ་ཡིན་པར་ཐལ། ཤེས་བྱ་ཡིན་པར་ཐལ། ཚད་མས་དམིགས་པས་རྟགས་བྱས་ནས་འདོད་ཅེས་བརྩི་བའི་ཚེ། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། གཞི་གྲུབ་ཡིན་པར་འདོད་ཅེས་བརྩི་རིགས་པའི་ཕྱིར། རྩ་བར་འདོད་ན། བེམ་པོ་ཆོས་ཅན། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། གཞི་གྲུབ་ཡིན་པར་ཐལ། ཡོད་པ་ཡིན་པར་ཐལ། ཤེས་བྱ་ཡིན་པར་ཐལ། ཚད་མས་དམིགས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ལ་ཆོས་ཅན་དང་བསལ་བ་ལྷན་ཅིག་ཏུ་སྦྱར་བའི་བར་བཙན་གྱི་བརྩི་ཚུལ་ཡོད་པར་ཐལ། ཆོས་ཅན་དང་བསལ་བ་གཉིས་ཀ་བར་པ་དབང་བཙན་པར་བྱས་ན། བེམ་པོ་ཆོས་ཅན། ཤེས་པས་རྩོད་གཞི། ལྡན་མིན་འདུ་བྱེད་ཆོས་ཅན། གཞི་གྲུབ་ཡིན་པར་ཐལ། ཡོད་པས་བསལ་བ། ཤེས་བྱ་ཡིན་པར་ཐལ། ཚད་མས་དམིགས་པས་རྟགས་བྱས་ནས་འདོད་ཅེས་བརྩི་བའི་ཚེ། ལྡན་མིན་འདུ་བྱེད་ཆོས་ཅན། གཞི་གྲུབ་ཡིན་པར་ཐལ། ཡོད་པ་ཡིན་པར་འདོད་ཅེས་བརྩི་རིགས་པའི་ཕྱིར་རོ། །





རང་ལུགས་བཞག་པ་ལ།


			བཅུ་གཉིས་པ་སྔ་བཙན་སོགས་ཀྱི་རྣམ་གཞག་ལ་གཉིས། ས་བཅད་ཀྱི་སྒོ་ནས་མདོར་བསྟན་པ་དང་། རྒྱས་པར་བཤད་པའོ། དང་པོ་ནི། རྩ་བ་ལས།

			སྔ་བཙན་ཕྱི་བཙན་རྣམ་གཞག་ལ། །

			ཆོས་ཅན་བསལ་བ་སོ་སོ་དང་། །

			ལྷན་ཅིག་སྦྱར་བའི་བརྩི་ཚུལ་གཉིས། །

			དང་པོ་ལ་ཡང་སྔ་བཙན་དང་། །



			བར་བཙན་ཕྱི་བཙན་གསུམ་དུ་བཤད། །

			ཅེས་བྱུང་། སྔ་བཙན་ཕྱི་བཙན་གྱི་རྣམ་གཞག་ལ་ནི། ཆོས་ཅན་དང་བསལ་བ་སོ་སོ་ལ་སྦྱར་ནས་བརྩི་ཚུལ་དང་། ཆོས་ཅན་དང་བསལ་བ་ལྷན་ཅིག་སྦྱར་བའི་བརྩི་ཚུལ་གཉིས། དང་པོ་ཆོས་ཅན་དང་བསལ་བ་སོ་སོ་ལ་སྦྱར་ནས་བརྩི་ཚུལ་དེ་ལ་ཡང་སྔ་བཙན་དང་། བར་བཙན། ཕྱི་བཙན་གསུམ་དུ་བཤད་ཅེས་པའོ། ། གཉིས་པ་རྒྱས་པར་བཤད་པ་ལ་གཉིས་ལས། དང་པོ་སོ་སོར་སྦྱར་བ་ལ། ཆོས་ཅན་ལ་སྦྱར་བ་དང་། གསལ་བ་ལ་སྦྱར་བ་གཉིས་ལས་དང་པོ་ལ་གསུམ། དང་པོ་ཆོས་ཅན་སྔ་བཙན་ནི། རྩ་བ་ལས།

			དང་པོ་སྔ་བཙན་འདི་ལྟ་སྟེ། །

			ཆོས་ཅན་དུ་མ་བརྩེགས་གྱུར་ཀྱང་། །

			ཆོས་ཅན་སྔ་མ་དབང་བཙན་པས། །

			ལྷག་མ་བསལ་བར་སྦྱར་ནས་སུ། །



			རྟགས་བསལ་ཁྱབ་པ་འཁྲུལ་མེད་བརྩི། །

			ཞེས་བྱུང་། དེ་ཡང་ཆོས་ཅན་སྔ་བཙན་ནི་དཔེར་ན། བེམ་པོ་ཆོས་ཅན། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། ཞེས་པའི་ཐལ་འགྱུར་གང་ཡིན་པ་དེ་ལ། བེམ་པོ་སོགས་ཆོས་ཅན་དུ་མ་བརྩེགས་པར་གྱུར་ཀྱང་། ཆོས་ཅན་སྔ་མ་དབང་བཙན་པས་བེམ་པོ་དེ་ཉིད་རྩོད་གཞིར་ངོས་བཟུང་། ལྷག་མ་ཤེས་པ་ཆོས་ཅན་སོགས་བསལ་བར་སྦྱར་ནས། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། དངོས་པོས་བསལ་བ། དོན་བྱེད་ནུས་པས་རྟགས་བྱས་པས། ཁྱབ་པ་སློང་བའི་ཚེ། དོན་བྱེད་ནུས་པ་ཡིན་ན། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། དངོས་པོ་ཡིན་པས་ཁྱབ་པ་སོགས་འཁྲུལ་བ་མེད་པར་བརྩི་ཚུལ་ཤེས་པར་བྱའོ། །

			གཉིས་པ་ཆོས་ཅན་བར་བཙན་ནི། རྩ་བ་ལས།

			གཉིས་པ་བར་བཙན་འདི་ལྟ་སྟེ། །

			ཆོས་ཅན་དུ་མ་བརྩེགས་གྱུར་ཀྱང་། །

			ཡ་རྣམས་ཡོད་པར་གྱུར་པའི་ཚེ། །

			བར་བཙན་ཆོས་ཅན་ངོས་བཟུང་ནས། །



			ལྷག་མ་བསལ་བར་སྦྱར་ནས་སུ། །

			རྟགས་བསལ་ཁྱབ་པ་འཁྲུལ་མེད་བརྩི། །

			ཞེས་བྱུང་། གཉིས་པ་སྔར་གྱི་ཐལ་འགྱུར་ལྟ་བུ་ཆོས་ཅན་ཡ་ཡོད་པར་གྱུར་པའི་ཚེ་བར་པ་དབང་བཙན་པས་འདི་ལྟ་སྟེ། བེམ་པོ་ཆོས་ཅན། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར་ཞེས་པའི་ཐལ་འགྱུར་གང་ཡིན་པ་དེ་ལ། བེམ་པོ་སོགས་ཆོས་ཅན་དུ་མ་བརྩེགས་པར་གྱུར་ཀྱང་། ཆོས་ཅན་བར་པ་དབང་བཙན་པས་ཡ་རྣམས་ཡོད་པར་གྱུར་པའི་ཚེ། བར་བཙན་གྱི་ལུགས་སུ་བྱས་ཏེ་བར་པ་དེ་ཉིད་ཆོས་ཅན་དུ་ངོས་བཟུང་ནས། ཆོས་ཅན་ལྷག་མ་བསལ་བར་སྦྱར་བའི་གནས་སུ་རྟགས་བསལ་ཁྱབ་པ་འཁྲུལ་མེད་དུ་བརྩི་བ་ཡིན་ཏེ། དཔེར་ན། བེམ་པོ་ཆོས་ཅན། ཤེས་པས་རྩོད་གཞི། ལྡན་མིན་འདུ་བྱེད་ཆོས་ཅན། དངོས་པོས་བསལ་བ། དོན་བྱེད་ནུས་པས་རྟགས་བྱས་པས་ཁྱབ་པ་སློང་བའི་ཚེ་ན། དོན་བྱེད་ནུས་པ་ཡིན་ན། ལྡན་མིན་འདུ་བྱེད་ཆོས་ཅན། དངོས་པོ་ཡིན་པས་ཁྱབ་པ་སོགས་བརྩི་ཚུལ་མ་ནོར་བར་ཤེས་པར་བྱའོ། །

			གསུམ་པ་ཆོས་ཅན་ཕྱི་བཙན་ནི། རྩ་བ་ལས།

			གསུམ་པ་ཕྱི་བཙན་འདི་ལྟ་སྟེ། །

			ཆོས་ཅན་དུ་མ་བརྩེགས་གྱུར་ཀྱང་། །

			ཆོས་ཅན་ཕྱི་མ་དབང་བཙན་པས། །

			རྟགས་བསལ་ཁྱབ་པ་འཁྲུལ་མེད་བརྩི། །

			ཞེས་བྱུང་། ཆོས་ཅན་ཕྱི་བཙན་གྱི་དབང་དུ་བྱས་ན་འདི་ལྟ་སྟེ། བེམ་པོ་ཆོས་ཅན། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར་ཞེས་པའི་ཐལ་འགྱུར་འདི་ལྟ་བུ་ནི། ཆོས་ཅན་དུ་མ་བརྩེགས་པར་གྱུར་ཀྱང་ཆོས་ཅན་ཕྱི་མ་དབང་བཙན་པས། དཔེར་ན། བེམ་པོ་ཆོས་ཅན། ཤེས་པ་ཆོས་ཅན། ལྡན་མིན་འདུ་བྱེད་ཀྱིས་རྩོད་གཞི། དངོས་པོས་བསལ་བ། དོན་བྱེད་ནུས་པས་རྟགས་བྱས་པས་ཁྱབ་པ་སློང་བའི་ཚེ་དོན་བྱེད་ནུས་པ་ཡིན་ན། དངོས་པོ་ཡིན་པས་ཁྱབ་པ་སོགས་འཁྲུལ་བ་མེད་པར་བརྩི་ཚུལ་ཤེས་པར་བྱའོ། །

			གཉིས་པ་བསལ་བར་སྦྱར་བ་ལ་གསུམ་ལས། དང་པོ་བསལ་བ་སྔ་བཙན་བཤད་པ་ནི། རྩ་བ་ལས།

			བསལ་བ་ལ་ཡང་སྔ་བཙན་ནི། །

			བསལ་བ་དུ་མ་བརྩེགས་གྱུར་ཀྱང་། །

			བསལ་བ་སྔ་མ་དབང་བཙན་ཞིང་། །

			ལྷག་མ་རྟགས་ལ་སྦྱར་ནས་སུ། །



			རྟགས་བསལ་ཁྱབ་པ་འཁྲུལ་མེད་བརྩི། །

			ཞེས་བྱུང་། ཐལ་འགྱུར་གང་ཡིན་པ་དེ་ལ་བསལ་བ་དུ་མ་བརྩེགས་པར་གྱུར་ཀྱང་བསལ་བ་སྔ་མ་དབང་བཙན་པས་སྔ་མ་བསལ་བར་འཛིན་ཅིང་། བསལ་བ་ལྷག་མ་རྣམས་རྟགས་ལ་སྦྱར་བའི་གནས་སུ་རྟགས་བསལ་ཁྱབ་པ་འཁྲུལ་མེད་དུ་བརྩི་བ་ཡིན་ཏེ། དཔེར་ན། བེམ་པོ་ཆོས་ཅན། གཞི་གྲུབ་ཡིན་པར་ཐལ། ཡོད་པ་ཡིན་པར་ཐལ། ཤེས་བྱ་ཡིན་པར་ཐལ། ཚད་མས་དམིགས་པ་ཡིན་པའི་ཕྱིར། ཞེས་པའི་ཐལ་འགྱུར་ལྟ་བུ་ལ་བསལ་བ་སྔ་མ་དབང་བཙན་པས། དེ་ལ་བེམ་པོས་རྩོད་གཞི། གཞི་གྲུབ་ཀྱིས་བསལ་བ། ཡོད་པ་ཡིན་པར་ཐལ་མན་ཆད་རྟགས་ལ་སྦྱར་ནས་ཁྱབ་པ་འཁྲུལ་མེད་དུ་བརྩི་ཚུལ་ཤེས་པར་བྱའོ། །

			གཉིས་པ་བསལ་བ་བར་བཙན་ནི། རྩ་བ་ལས།

			གཉིས་པ་བར་བཙན་འདི་ལྟ་སྟེ། །

			བསལ་བ་དུ་མ་བརྩེགས་གྱུར་ཀྱང་། །

			ཡ་རྣམས་འདོད་པར་གྱུར་པའི་ཚེ། །

			བར་བཙན་བསལ་བར་ངོས་བཟུང་ནས། །



			ལྷག་མ་རྟགས་ལ་སྦྱར་ནས་སུ། །

			རྟགས་བསལ་ཁྱབ་པ་འཁྲུལ་མེད་བརྩི། །

			ཞེས་བྱུང་། ཐལ་འགྱུར་གང་ཡིན་པ་དེ་ལ་བསལ་བ་དུ་མ་བརྩེགས་པར་གྱུར་ཀྱང་། བསལ་བ་ཡ་རྣམས་འདོད་པར་གྱུར་པའི་ཚེ། བསལ་བ་བར་པ་དེ་དབང་བཙན་པས། བསལ་བ་བར་པ་དེ་ཉིད་བསལ་བར་ངོས་བཟུང་ནས། བསལ་བ་ལྷག་མ་རྣམས་རྟགས་ལ་སྦྱར་བའི་གནས་སུ་རྟགས་བསལ་ཁྱབ་པ་འཁྲུལ་མེད་དུ་བརྩི་བ་ཡིན་ཏེ། དཔེར་ན། བེམ་པོ་ཆོས་ཅན། གཞི་གྲུབ་ཡིན་པར་ཐལ། ཡོད་པ་ཡིན་པར་ཐལ། ཤེས་བྱ་ཡིན་པར་ཐལ། ཚད་མས་དམིགས་པ་ཡིན་པའི་ཕྱིར། ཞེས་པའི་ཐལ་འགྱུར་ལྟ་བུ་ལ་བསལ་བ་བར་པ་དབང་བཙན་པས། དེ་ལ་བེམ་པོས་རྩོད་གཞི། གཞི་གྲུབ་ཡིན་པར་ཐལ། ཡོད་པས་བསལ་བ། ཤེས་བྱ་ཡིན་པར་ཐལ། ཚད་མས་དམིགས་པས་རྟགས་བྱས་ནས་ཁྱབ་པ་འཁྲུལ་མེད་དུ་བརྩི་བར་བྱའོ། །

			གསུམ་པ་བསལ་བ་ཕྱི་བཙན་ནི། རྩ་བ་ལས།

			གསུམ་པ་ཕྱི་བཙན་འདི་ལྟ་སྟེ། །

			བསལ་བ་དུ་མ་བརྩེགས་གྱུར་ཀྱང་། །

			བསལ་བ་ཕྱི་མ་དབང་བཙན་པས། །

			རྟགས་བསལ་ཁྱབ་པ་འཁྲུལ་མེད་བརྩི། །

			ཞེས་བྱུང་། ཐལ་འགྱུར་གང་ཡིན་པ་དེ་ལ་བསལ་བ་དུ་མ་བརྩེགས་པར་གྱུར་ཀྱང་། བསལ་བ་ཕྱི་མ་དབང་བཙན་པས། བསལ་བ་ཕྱི་མ་གསལ་བར་ངོས་བཟུང་ནས་རྟགས་བསལ་ཁྱབ་པ་འཁྲུལ་མེད་དུ་བརྩི་བ་ཡིན་ཏེ། དཔེར་ན། བེམ་པོ་ཆོས་ཅན། གཞི་གྲུབ་ཡིན་པར་ཐལ། ཡོད་པ་ཡིན་པར་ཐལ། ཤེས་བྱ་ཡིན་པར་ཐལ། ཚད་མས་དམིགས་པ་ཡིན་པའི་ཕྱིར། ཞེས་པའི་ཐལ་འགྱུར་ལ་བེམ་པོས་རྩོད་གཞི། གཞི་གྲུབ་ཡིན་པར་ཐལ། ཡོད་པ་ཡིན་པར་ཐལ། ཤེས་བྱས་བསལ་བ། ཚད་མས་དམིགས་པས་རྟགས་བྱས་པས་ཁྱབ་པ་འཁྲུལ་མེད་དུ་བརྩི་བར་བྱའོ། །

			གཉིས་པ་ཆོས་ཅན་དང་བསལ་བ་ལྷན་ཅིག་ཏུ་སྦྱར་བ་ལ། སྔ་བཙན་བར་བཙན་ཕྱི་བཙན་གསུམ་ལས། དང་པོ་ཆོས་ཅན་དང་བསལ་བ་ལྷན་ཅིག་ཏུ་སྦྱར་བའི་སྔ་བཙན་ནི། རྩ་བ་ལས།

			ལྷན་ཅིག་སྦྱར་བའི་བརྩི་ཚུལ་ནི། །

			ཆོས་ཅན་བསལ་བ་གཉིས་ཀ་ཡང་། །

			དུ་མ་བརྩེགས་པར་གྱུར་པ་ན། །

			ཆོས་ཅན་སྔ་བཙན་གཞན་རྣམས་དང་། །



			བསལ་བ་དང་པོའི་ཚུལ་བསལ་བ། །

			ལྷག་མ་རྟགས་ལ་སྦྱར་ནས་སུ། །

			བརྩི་བ་ཆོས་ཅན་བསལ་བ་གཉིས། །

			སྔ་བཙན་གྱི་ནི་ལུགས་སུ་བཤད། །

			ཅེས་བྱུང་། ཐལ་འགྱུར་གང་ཡིན་པ་དེ་ལ་ཆོས་ཅན་དང་བསལ་བ་གཉིས་ཀ་ཡང་། དུ་མ་བརྩེགས་པར་གྱུར་པའི་ཚེ། ཆོས་ཅན་སྔ་མ་དབང་བཙན་པས། སྔ་མ་ཆོས་ཅན་དུ་འཛིན་ཅིང་ཆོས་ཅན་ལྷག་མ་གཞན་རྣམས་དང་། བསལ་བ་དང་པོའི་ཚུལ་བསལ་བ་དང་། བསལ་བ་ལྷག་མ་རྣམས་རྟགས་ལ་སྦྱར་བའི་གནས་སུ་བརྩི་བའི་ཚུལ་འདི་ནི། ཆོས་ཅན་དང་བསལ་བ་གཉིས་ཀ་སྔ་བཙན་གྱི་ནི་ལུགས་སུ་བཤད་དེ། དཔེར་ན། བེམ་པོ་ཆོས་ཅན། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། གཞི་གྲུབ་ཡིན་པར་ཐལ། ཡོད་པ་ཡིན་པར་ཐལ། ཤེས་བྱ་ཡིན་པར་ཐལ། ཚད་མས་དམིགས་པ་ཡིན་པའི་ཕྱིར། ཞེས་པ་དེ་ལ་བེམ་པོས་རྩོད་གཞི། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། གཞི་གྲུབ་ཀྱིས་བསལ་བ། ཡོད་པ་ཡིན་པར་ཐལ། ཤེས་བྱ་ཡིན་པར་ཐལ། ཚད་མས་དམིགས་པས་རྟགས་སུ་བྱས་པས་ཁྱབ་པ་འཁྲུལ་མེད་དུ་བརྩི་ཚུལ་ནི་འདི་ལྟ་སྟེ། ཡོད་པ་ཡིན་པར་ཐལ། ཤེས་བྱ་ཡིན་པར་ཐལ། ཚད་མས་དམིགས་པ་ཡིན་ན། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། གཞི་གྲུབ་ཡིན་པས་ཁྱབ་ཅེས་བརྩི་བ་ལྟར་རོ། །

			གཉིས་པ་ཆོས་ཅན་དང་བསལ་བ་ལྷན་ཅིག་ཏུ་སྦྱར་བའི་བར་བཙན་ནི། རྩ་བ་ལས།

			གཉིས་པ་བར་བཙན་འདི་ལྟ་སྟེ། །

			བར་བཙན་ཆོས་ཅན་ལྷག་མ་དང་། །

			བསལ་བ་བར་བཙན་བསལ་བར་སྦྱར། །

			ལྷག་མ་རྟགས་ལ་སྦྱར་ནས་སུ། །



			བརྩི་བ་ཆོས་ཅན་བསལ་བ་གཉིས། །

			བར་བཙན་གྱི་ནི་ལུགས་སུ་བཤད། །

			ཅེས་བྱུང་། ཐལ་འགྱུར་གང་ཡིན་པ་དེ་ལ་ཆོས་ཅན་དང་བསལ་བ་གཉིས་ཀ་ཡང་། དུ་མ་བརྩེགས་པར་གྱུར་པ་ན། ཆོས་ཅན་བར་མ་དབང་བཙན་པས། བར་པ་ཆོས་ཅན་དུ་འཛིན་ཅིང་ཆོས་ཅན་བར་པ་ཚུན་ཆད་ལྷག་མ་བསལ་བར་སྦྱར་བ་དང་། བསལ་བ་བར་མ་དབང་བཙན་པས་བར་པ་འདི་ཉིད་བསལ་བར་འཇོག་ཅིང་། བསལ་བ་ཕྱི་མ་རྟགས་ལ་སྦྱར་ནས་བརྩི་བ་ནི། ཆོས་ཅན་དང་བསལ་བ་གཉིས་ཀ་བར་བཙན་གྱི་ནི་ལུགས་སུ་འཐད་པ་ཡིན་ཏེ། དཔེར་ན། བེམ་པོ་ཆོས་ཅན། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། གཞི་གྲུབ་ཡིན་པར་ཐལ། ཡོད་པ་ཡིན་པར་ཐལ། ཤེས་བྱ་ཡིན་པར་ཐལ། ཚད་མས་དམིགས་པ་ཡིན་པའི་ཕྱིར། ཞེས་པའི་ཐལ་འགྱུར་ལ། བེམ་པོ་ཆོས་ཅན། ཤེས་པས་རྩོད་གཞི། ལྡན་མིན་འདུ་བྱེད་ཆོས་ཅན། གཞི་གྲུབ་ཡིན་པར་ཐལ། ཡོད་པས་བསལ་བ། ཤེས་བྱ་ཡིན་པར་ཐལ། ཚད་མས་དམིགས་པས་རྟགས་སུ་བྱས་པས་ཁྱབ་པ་འཁྲུལ་མེད་དུ་བརྩི་དགོས་ཏེ། ཤེས་བྱ་ཡིན་པར་ཐལ། ཚད་མས་དམིགས་པ་ཡིན་ན། ལྡན་མིན་འདུ་བྱེད་ཆོས་ཅན། གཞི་གྲུབ་ཡིན་པར་ཐལ། ཡོད་པ་ཡིན་པས་ཁྱབ་ཅེས་བརྩི་རིགས་སོ། །

			གསུམ་པ་ཆོས་ཅན་དང་བསལ་བ་ལྷན་ཅིག་ཏུ་སྦྱར་བའི་ཕྱི་བཙན་ནི། རྩ་བ་ལས།

			གསུམ་པ་ཕྱི་བཙན་འདི་ལྟ་སྟེ། །

			ཆོས་ཅན་བསལ་བ་གཉིས་ཀ་ཡང་། །

			དུ་མ་བརྩེགས་པར་གྱུར་པའི་ཚེ། །

			ཆོས་ཅན་ཕྱི་བཙན་བསལ་བ་ཡང་། །



			ཕྱི་བཙན་བྱས་ཏེ་བརྩི་བ་ནི། །

			གཉིས་ཀ་ཕྱི་བཙན་དབང་དུ་བྱས། །

			ཞེས་བྱུང་། ཐལ་འགྱུར་གང་ཡིན་པ་དེ་ལ་ཆོས་ཅན་དང་བསལ་བ་གཉིས་ཀ་ཡང་། དུ་མ་བརྩེགས་པར་གྱུར་པའི་ཚེ། ཆོས་ཅན་ཕྱི་བཙན་དང་བསལ་བ་ཡང་ཕྱི་བཙན་བྱས་ཏེ་བརྩི་བ་དེ་ནི། ཆོས་ཅན་དང་བསལ་བ་གཉིས་ཀ་ཕྱི་བཙན་གྱི་དབང་དུ་བྱས་པ་ཡིན་ཏེ། དཔེར་ན། བེམ་པོ་ཆོས་ཅན། ཤེས་པ་ཆོས་ཅན། ལྡན་མིན་འདུ་བྱེད་ཀྱིས་ཆོས་ཅན། གཞི་གྲུབ་ཡིན་པར་ཐལ། ཡོད་པ་ཡིན་པར་ཐལ། ཤེས་བྱ་ཡིན་པར་ཐལ། ཚད་མས་དམིགས་པ་ཡིན་པའི་ཕྱིར། ཞེས་པའི་ཐལ་འགྱུར་ལ། བེམ་པོ་ཆོས་ཅན། ཤེས་པ་ཆོས་ཅན། ལྡན་མིན་འདུ་བྱེད་ཀྱིས་རྩོད་གཞི། གཞི་གྲུབ་ཡིན་པར་ཐལ། ཡོད་པ་ཡིན་པར་ཐལ། ཤེས་བྱས་བསལ་བ། ཚད་མས་དམིགས་པས་རྟགས་སུ་བྱས་ནས་ཁྱབ་པ་འཁྲུལ་མེད་བརྩི་ཚུལ་ནི། ཚད་མས་དམིགས་པ་ཡིན་ན། གཞི་གྲུབ་ཡིན་པར་ཐལ། ཡོད་པ་ཡིན་པར་ཐལ། ཤེས་བྱ་ཡིན་པས་ཁྱབ་པ་བརྩི་ཚུལ་ལྟར་རོ། །

			བཞི་པ་དེ་དག་གིས་མཚོན་ནས་གཞན་ལའང་རིགས་འགྲེ་དགོས་པར་བསྟན་པ་ནི། རྩ་བ་ལས།

			དེས་མཚོན་ཆོས་ཅན་སྔ་བཙན་དང་། །

			བསལ་བ་བར་བཙན་ཕྱི་བཙན་སོགས། །

			གང་འོས་རིགས་པས་ཤེས་པར་བྱ། །

			ཞེས་བྱུང་། སྔར་བཤད་མ་ཐག་པའི་བརྩི་ཚུལ་དེས་མཚོན་ནས། ཆོས་ཅན་སྔ་བཙན་དང་། བསལ་བ་བར་བཙན་དང་རྟགས་ཕྱི་བཙན་དང་། སོགས་སྒྲས་ཆོས་ཅན་བར་བཙན་དང་ཕྱི་བཙན་དང་། བསལ་བ་སྔ་བཙན་སོགས་རང་ལུགས་སུ་གང་འོས་རིགས་པས་དཔྱད་ནས་ཤེས་པར་བྱས་ཏེ་ཁས་བླང་བར་བྱ་དགོས་སོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། བེམ་པོ་ཆོས་ཅན། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར་ཞེས་པའི་ཐལ་འགྱུར་དེ་ཆོས་ཅན། ཁྱོད་བེམ་པོས་རྩོད་གཞི་བྱས་པའི་ཐལ་འགྱུར་མ་ཡིན་པར་ཐལ། བེམ་པོ་ཆོས་ཅན། ཤེས་པས་རྩོད་གཞི་བྱས་པའི་ཐལ་འགྱུར་ཡིན་པའི་ཕྱིར། མ་གྲུབ་ན། བེམ་པོ་ཆོས་ཅན། ཤེས་པ་ཆོས་ཅན། ལྡན་མིན་འདུ་བྱེད་ཆོས་ཅན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། བེམ་པོ་ཆོས་ཅན། ཤེས་པས་རྩོད་གཞི་བྱས་པའི་ཐལ་འགྱུར་ཡིན་པར་ཐལ། ཁྱོད་ཆོས་ཅན་བར་བཙན་གྱི་དབང་དུ་བྱས་ན། བེམ་པོ་ཆོས་ཅན། ཤེས་པས་རྩོད་གཞི་བྱས་པའི་ཐལ་འགྱུར་ཡིན་པའི་ཕྱིར་ཟེར་ན། མ་ཁྱབ་སྟེ། སྤྱིར་ཆོས་ཅན་སྔ་བཙན་དང་། བསལ་བ་བར་བཙན། རྟགས་ཕྱི་བཙན་བྱ་དགོས་པའི་ཕྱིར།

			༢ རང་ལུགས་ལ། དངོས་པོ་ཡིན་པར་ཐལ། དངོས་པོ་ཡིན་ན་གང་དྲན་དྲན་ཡིན་པས་ཁྱབ་བྱས་པ་ལ། ཁ་ཅིག་ན་རེ། སྒྲ་ཆོས་ཅན། གང་དྲན་དྲན་ཡིན་པར་ཐལ། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཟེར་ན། འདོད་ལན་ཐེབས་པ་ཡིན་ཏེ། བརྩི་བའི་ཚེ་ན། གང་དྲན་དྲན་ཡིན་པར་ཐལ། དངོས་པོ་ཡིན་པར་འདོད་ཅེས་བརྩི་རིགས་པ་གང་ཞིག །གང་དྲན་དྲན་ཡིན་པར་ཐལ། དངོས་པོ་ཡིན་པའི་ཕྱིར། མ་གྲུབ་ན། གང་དྲན་དྲན་ཡིན་པར་ཐལ། དངོས་པོ་ཡིན་པར་ཐལ། གང་དྲན་དྲན་ཡིན་པར་ཐལ། སྒྲ་ཡིན་པའི་ཕྱིར། མ་གྲུབ་ན། གང་དྲན་དྲན་ཡིན་པར་ཐལ་ཆོས་ཅན། སྒྲ་ཡིན་པར་ཐལ། ཐལ་ངག་ཡིན་པའི་ཕྱིར།

			༣ ཁོ་ན་རེ། ཆོས་ཅན་བར་བཙན་དང་ཕྱི་བཙན་སོགས་ཀྱི་རྣམ་གཞག་མི་འཐད་པར་ཐལ། ཆོས་ཅན་སྔ་བཙན་དང་། བསལ་བ་བར་བཙན་དང་། རྟགས་ཕྱི་བཙན་གྱི་རྣམ་གཞག་འཐད་པའི་ཕྱིར། རྟགས་ཁས་ཟེར་ན། སྐྱོན་མེད་དེ། སྤྱིར་ཆོས་ཅན་སྔ་བཙན་དང་། བསལ་བ་བར་བཙན་དང་། རྟགས་ཕྱི་བཙན་ཡིན་ཡང་། ཆོས་ཅན་དུ་མ་བརྩེགས་པའི་ཚེ་ཆོས་ཅན་བར་བཙན་སོགས་སུ་འགྱུར་བ་ནི་རྒོལ་སྔ་ཕྱིས་དམིགས་སུ་གང་བཟུང་ལ་རག་ལས་པའི་ཕྱིར།

			༤ ཁོ་ན་རེ། ཆོས་ཅན་བཞི་བརྩེགས་པ་དེའི་ཚེ་ཆོས་ཅན་བར་བཙན་བརྩི་ཚུལ་མེད་པར་ཐལ། ཆོས་ཅན་བར་པ་ལ་གཉིས་ཡོད་པ་ལས་གང་ཡིན་ངོས་འཛིན་མི་ནུས་པའི་ཕྱིར་ཟེར་ན། སྐྱོན་མེད་དེ། སྐབས་འདིར་ཆོས་ཅན་གཉིས་པ་ལ་ངོས་འཛིན་ནུས་པའི་ཕྱིར་ཏེ། འདིར་རྒོལ་སྔ་ཕྱི་གང་རུང་གིས་ཆོས་ཅན་དམིགས་སུ་མ་བཟུང་བ་གང་ཞིག །སྤྱིར་ཆོས་ཅན་སྔ་བཙན་ཡིན་པས། བར་པ་དུ་མ་བརྩེགས་ཚེའང་སྔ་མ་དབང་བཙན་པར་བྱ་དགོས་པར་མཚུངས་པའི་ཕྱིར། དེས་བསལ་བ་བར་བཙན་དང་། རྟགས་ཕྱི་བཙན་སོགས་ལའང་རིགས་འགྲེའོ། །





སྐོར་འབེབས་ཀྱི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ་དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཡིན་པར་ཐལ། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཡིན་པའི་ཕྱིར་ཞེས་པའི་ཐལ་འགྱུར་དེ་ཆོས་ཅན། དེ་ལ་སྔ་བཙན་དང་ཕྱི་བཙན་སོགས་འཐད་ཟེར་ན། དེ་མི་འཐད་པར་ཐལ། རྟགས་བསལ་རྩོད་གཞི་རེ་རེ་བའི་ཐལ་འགྱུར་ཡིན་པའི་ཕྱིར། མ་གྲུབ་ན། རྟགས་བསལ་རྩོད་གཞི་རེ་རེ་བའི་ཐལ་འགྱུར་ཡིན་པར་ཐལ། རྟགས་རེ་རེ་བ་དང་། བསལ་བ་རེ་རེ་བ་དང་། རྩོད་གཞི་རེ་རེ་བ་ཡིན་པའི་ཕྱིར། མ་གྲུབ་ན་སླའོ། །

			༢ ཁ་ཅིག་ན་རེ། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། གཞི་གྲུབ་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་དང་གཅིག་ཡིན་པར་འདོད་ཅེས་བརྩི་རིགས་ཟེར་ན། དེ་མི་རིགས་པར་ཐལ། དེ་ལ་འདོད་ལན་བཏབ་པས། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་དང་གཅིག་ཡིན་པར་འདོད་ཅེས་བརྩི་རིགས་པ་ཡིན་པའི་ཕྱིར། དེར་ཐལ། (དེ་ལ་འདོད་ལན་བཏབ་པས་ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་དང་གཅིག་ཡིན་པར་འདོད་ཅེས་བརྩི་རིགས་པ་ཡིན་པར་ཐལ།) བུམ་པ་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། གཞི་གྲུབ་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། བུམ་པ་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར། བུམ་པ་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་དང་གཅིག་ཡིན་པར་འདོད་ཅེས་བརྩི་རིགས་པ་གང་ཞིག །དེའི་རིགས་འགྲོས་ཀྱིས་གཞན་ཡང་ཤེས་པར་བྱའོ། །

			༣ ཁྱོད་ཡིན་པར་ཐལ། ཁྱོད་ཡིན་པའི་ཕྱིར། ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར། ཞེས་པའི་ཐལ་འགྱུར་ཆོས་ཅན། (རྩོད་གཞི་) ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཡིན་པར་ཐལ། ཁྱོད་ཡིན་པར་ཐལ། (བསལ་བ་) ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཡིན་པའི་ཕྱིར། (རྟགས་) ཞེས་པའི་ཐལ་འགྱུར་འདིར་རྗེས་ཁྱབ་ངེས་ཟེར་ན། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཡིན་ན། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཡིན་པས་ཁྱབ་པར་ཐལ། དེ་འདྲའི་ཐལ་འགྱུར་གྱི་རྗེས་ཁྱབ་ངེས་པའི་ཕྱིར། རྟགས་ཁས། འདོད་ན། དངོས་པོ་ཆོས་ཅན། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཡིན་པར་ཐལ། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཡིན་པའི་ཕྱིར། མ་གྲུབ་ན། རྩིས་དང་བྱས་པས། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཡིན་པ་རྟགས་མ་གྲུབ་ཟེར་ན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཡིན་པར་ཐལ། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་དང་གཅིག་ཡིན་པའི་ཕྱིར། དེ་ལ་སྦུབས་འཚང་གི་དབང་དུ་བྱས་ནས་རྟགས་མ་གྲུབ་ཟེར་ན། དེ་འདྲའི་ཐལ་འགྱུར་དང་གཅིག་ཡིན་ན། གང་དྲན་དྲན་ཡིན་པས་ཁྱབ་པར་ཐལ་བ་སོགས་དང་། སྦུབས་འཚང་མ་བྱས་པར་ཡང་རྩོད་ཚུལ་དུ་མ་ཤེས་པར་བྱའོ། །གོང་དུ་བསལ་བ་ལ་འདོད་ཟེར་ན། རྩིས་དང་བྱས་པས། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཡིན་པར་འདོད་ཟེར་ན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་མ་ཡིན་པར་ཐལ། ཐལ་འགྱུར་མ་ཡིན་པའི་ཕྱིར་ཏེ། རྟག་པ་ཡིན་པའི་ཕྱིར། གོང་གི་རྩ་བར་ཐལ་འགྱུར་དེའི་རྗེས་ཁྱབ་མ་ངེས་ཟེར་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱིས་བསལ་བ་དང་། ཁྱོད་ཀྱིས་རྟགས་བྱས་པའི་ཐལ་འགྱུར་གྱི་རྗེས་ཁྱབ་ངེས་པར་ཐལ། ཁྱོད་བདག་མེད་ཡིན་པའི་ཕྱིར་ཞེས་པའི་རྩོད་གཞི་སྔར་ལྟར་ལ། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་གྱི་རྗེས་ཁྱབ་ངེས་པར་ཐལ། ཁྱོད་བདག་མེད་ཡིན་པའི་ཕྱིར་ཞེས་འཕེན་དགོས་སོ། །འདི་ལྟར་རྩོད་པའི་ཚེ་རེས་འགའ་སྦུབས་སུ་འཚང་བ་དང་། རེས་འགའ་སྦུབས་སུ་མི་འཚང་། རེས་འགའ་སྔ་བཙན་ཕྱི་བཙན་བརྩི་ཞིང་། རེས་འགའ་མི་བརྩི་བ་སོགས་དང་། རྟགས་དང་བསལ་བ་རེ་རེའི་སྟེང་ན་ཡང་། ཡིན་མིན་གྱི་ཕྱོགས་གཉིས་དེ་རྩོད་ཚུལ་དུ་མ་ཡོད་པས། འདི་འདྲའི་རྩོད་ཚུལ་སྣ་ཚོགས་བྱེད་པ་ནི་ཤེས་རབ་ཆེ་མྱུར་ཟབ་གསལ་བཞི་ལས་མྱུར་གསལ་གྱི་ཤེས་རབ་འཕེལ་ཆེད་ཡིན་ནོ། །





རང་ལུགས་བཞག་པ་ལ།


			བཅུ་གསུམ་པ་སྐོར་འབེབས་ཀྱི་རྣམ་བཞག་ལ་གཉིས། དང་པོ་སྐོར་འབེབས་ཀྱི་ངོ་བོ་ནི། རྩ་བ་ལས།

			སྐོར་འབེབས་རྣམ་གཞག་ཅེས་བྱ་བ། །

			ཐལ་འགྱུར་རྟགས་བསལ་དོ་མཉམ་བརྩེགས། །

			ཞེས་བྱུང་། སྐོར་འབེབས་ཀྱི་རྣམ་གཞག་འཆད་པའི་སྐབས་འདིར། ཐལ་འགྱུར་རྟགས་བསལ་དོ་མཉམ་བརྩེགས་པ་ཡིན་ཏེ། དཔེར་ན། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུའི་རྟགས་བསལ་རྩོད་གཞི་གསུམ་ག་བྱས་ཏེ་དོ་མཉམ་བརྩེགས་པ་ན། རྟགས་བསལ་གང་ལ་ལན་བྱེད་པའི་ཚེ། རྩོད་གཞི་དེ་ལན་གཉིས་སོགས་འབེབས་པས་སྐོར་འབེབས་ཞེས་བྱའོ། །གཉིས་པ་དེ་ལ་ལན་བྱེད་ཚུལ་དང་དེ་བསྡུས་ཚན་གཞན་དང་སྤེལ་ཏེ་རྩོད་ཚུལ་སོགས་ནི། རྩ་བ་ལས།

			སྔ་ཕྱི་བཙན་པ་འདིར་མི་འཐད། །

			རྗེས་འགྲོ་སོགས་དང་སྤེལ་ཡང་རུང་། །

			ལག་ལེན་སློབ་དཔོན་ཞལ་ལ་རག །

			ཅེས་བྱུང་། ཐལ་འགྱུར་རྟགས་བསལ་དུ་མ་བརྩེགས་པ་འཕངས་ཀྱང་། སྔ་བཙན་དང་ཕྱི་བཙན་སོགས་ཀྱི་རྣམ་པར་བཞག་པ་སྐབས་འདིར་མི་འཐད་ཅིང་། ཐལ་འགྱུར་རྟགས་བསལ་དུ་མ་བརྩེགས་པ་རྗེས་འགྲོའི་ཁྱབ་པ་སོགས་དང་སྤེལ་ཀྱང་རུང་ལ། ལག་ལེན་སློབ་དཔོན་མཁས་པའི་ཞལ་ལ་རག་ལས་པའི་རྣམ་གཞག་ནི་རིགས་ལམ་ཞིབ་མོའི་སྟེང་ནས་ངེས་དགོས་ཚུལ་བཤད་ཟིན་པ་ཡིན་ཏེ། དཔེར་ན། དངོས་པོ་ཡིན་པར་ཐལ། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། དོན་བྱེད་ནུས་པ་ཡིན་པའི་ཕྱིར། ཞེས་པའི་ཐལ་འགྱུར་ལྟ་བུ་ལ་མཚོན་ན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། དོན་བྱེད་ནུས་པ་ཡིན་ན། དངོས་པོ་ཡིན་པའི་ཁྱབ་པ་དེ་ཐལ་འགྱུར་དེའི་རྗེས་ཁྱབ་དང་། དངོས་པོ་ཡིན་ན། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། དོན་བྱེད་ནུས་པ་ཡིན་པས་ཁྱབ་པ་དེ་ཐལ་འགྱུར་དེའི་ཐུར་ཁྱབ་དང་། དེས་ལྡོག་ཁྱབ་དང་འགལ་ཁྱབ་སོགས་ལའང་རིགས་འགྲེའོ། །དངོས་པོ་ཐལ་འགྱུར་དེའི་བསལ་བ་དང་། དངོས་པོ་ཡིན་པར་ཐལ། དོན་བྱེད་ནུས་པ་ཡིན་པའི་ཕྱིར། དོན་བྱེད་ནུས་པ་ཐལ་འགྱུར་དེའི་རྟགས་ཡིན་ནོ། །དེས་མཚོན་ནས་ཐལ་འགྱུར་རྟགས་བསལ་དོ་མཉམ་བརྩེགས་པ་གཞན་ལའང་ཤེས་པར་བྱའོ། །

			གསུམ་པ་ངེས་པར་བྱ་བའི་རྣམ་བཞག་བཤད་ཟིན་པར་བསྟན་པ་ནི། རྩ་བ་ལས།

			རྣམ་གཞག་ཞིབ་མོ་བཤད་ཟིན་ཏོ། །

			ཞེས་བྱུང་། ངེས་པར་བྱ་བའི་རྣམ་གཞག་བཅུ་གསུམ་གྱི་ནང་དུ་བསྡུས་ཚན་ཕལ་ཆེར་གྱི་དཀའ་གནད་རྣམས་བསྡུས་ནས་བཤད་ཟིན་ཏོ། །ཞེས་པའོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། ཡོད་པར་ཐལ། ཡོད་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། ཁྱོད་གཞི་གྲུབ་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཡོད་པར་ཐལ། ཡོད་པའི་ཕྱིར་ཞེས་པའི་ཐལ་འགྱུར་ཡོད་པར་ཐལ། ཡོད་པའི་ཕྱིར་ཞེས་པའི་ཐལ་འགྱུར་དང་གཅིག་ཡིན་པར་འདོད་ཅེས་བརྩི་རིགས་པ་ཡིན་པར་ཐལ། བུམ་པ་ཆོས་ཅན། ཀ་བ་ཆོས་ཅན། ཁྱོད་ཁྱོད་དང་གཅིག་ཡིན་པར་ཐལ། ཁྱོད་གཞི་གྲུབ་པའི་ཕྱིར་ཞེས་པའི་ཐལ་འགྱུར་གྱི་བསལ་བ་ལ་འདོད་ལན་བཏབ་པས། ཀ་བ་ཆོས་ཅན། བུམ་པ་བུམ་པ་དང་གཅིག་ཡིན་པར་འདོད་ཅེས་བརྩི་རིགས་པ་ཡིན་པའི་ཕྱིར་ཟེར་ན། མ་ཁྱབ།

			༢ ཁ་ཅིག་ན་རེ། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཁྱོད་དང་གཅིག་ཡིན་པར་ ཐལ། ཁྱོད་གཞི་གྲུབ་པའི་ཕྱིར་ཞེས་པའི་ཐལ་འགྱུར་ཆོས་ཅན། བསལ་བ་ལ་འདོད་ལན་བཏབ་པའི་ཚེ་འདོད་ཅེས་བརྩི་མི་རིགས་པར་ཐལ། བརྩི་བའི་ཚུལ་མེད་པའི་ཕྱིར་ཟེར་ན། རྟགས་མ་གྲུབ་སྟེ། བརྩི་ཚུལ་ཡོད་པར་ཐལ། བརྩི་བའི་ཚེ་ན། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་དང་གཅིག་ཡིེན་པར་འདོད་ཅེས་བརྩི་རིགས་པའི་ཕྱིར།

			༣ ཁ་ཅིག་ན་རེ། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཡིན་པར་ཐལ། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཡིན་པའི་ཕྱིར་ཞེས་པའི་ཐལ་འགྱུར་དེ་ཆོས་ཅན། ཁྱོད་རྟགས་བསལ་རྩོད་གཞི་རེ་རེ་བའི་ཐལ་འགྱུར་མ་ཡིན་པར་ཐལ། ཁྱོད་རྩོད་གཞི་གཉིས་དང་བཅས་པའི་ཐལ་འགྱུར་ཡིན་པའི་ཕྱིར། མ་གྲུབ་ན། ཁྱོད་རྩོད་གཞི་གཉིས་དང་བཅས་པའི་ཐལ་འགྱུར་ཡིན་པར་ཐལ། ཁྱོད་ཡིན་པར་ཐལ། ཁྱོད་ཡིན་པའི་ཕྱིར་ཞེས་པའི་ཐལ་འགྱུར་དེ་ཁྱོད་ཀྱི་རྩོད་གཞི་ཡིན་པ་གང་ཞིག །དངོས་པོ་ཡིན་པར་ཐལ། དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཡང་ཁྱོད་ཀྱི་རྩོད་གཞི་ཡིན་པའི་ཕྱིར་ཟེར་ན། རྟགས་སྔ་ཕྱི་གཉིས་ཀ་མ་གྲུབ་བོ། །





ཐལ་འགྱུར་གྱི་རྣམ་གཞག །


			གཞན་ལུགས་དགག་པ་ལ།


			༡ ཁ་ཅིག་ན་རེ། ཕ་རོལ་པོ་ལ་མི་འདོད་པའི་ཐལ་བ་འཕེན་པར་བྱེད་པའི་རྗོད་བྱེད་རྣམ་དག་དེ། ཐལ་འགྱུར་གྱི་མཚན་ཉིད་ཡིན་ཟེར་ན། འོ་ན། ཚད་མ་རིགས་གཞུང་རྒྱ་མཚོ་ཆོས་ཅན། ཐལ་འགྱུར་ཡིན་པར་ཐལ། ཕ་རོལ་པོ་ལ་མི་འདོད་པའི་ཐལ་བ་འཕེན་པར་བྱེད་པའི་རྗོད་བྱེད་རྣམ་དག་ཡིན་པའི་ཕྱིར། ཁྱབ་པ་ཁས། མ་གྲུབ་ན། ཚད་མ་རིགས་གཞུང་རྒྱ་མཚོ་ཆོས་ཅན། ཕ་རོལ་པོ་ལ་མི་འདོད་པའི་ཐལ་བ་འཕེན་པར་བྱེད་པའི་རྗོད་བྱེད་རྣམ་དག་ཡིན་པར་ཐལ། སྡུག་བསྔལ་རྟག་པར་འདོད་པ་དང་སྡུག་བསྔལ་བདེ་བར་འདོད་པ་རྣམས་ལ་མི་འདོད་པའི་ཐལ་བ་འཕེན་པར་བྱེད་པའི་རྗོད་བྱེད་རྣམ་དག་ཡིན་པའི་ཕྱིར། མ་གྲུབ་ན། སྡུག་བསྔལ་རྟག་པར་འདོད་པ་དང་སྡུག་བསྔལ་བདེ་བར་འདོད་པ་རྣམས་ལ་མི་འདོད་པའི་ཐལ་བ་འཕེན་པར་བྱེད་པའི་རྗོད་བྱེད་རྣམ་དག་ཡིན་པར་ཐལ། སྡུག་བསྔལ་མི་རྟག་པ་དང་སྡུག་བསྔལ་བར་འཕེན་པར་བྱེད་པའི་རྗོད་བྱེད་རྣམ་དག་ཡིན་པའི་ཕྱིར། རྩ་བར་འདོད་ན། བཀའ་དང་བསྟན་བཅོས་གང་རུང་ཡིན་ན་ཐལ་འགྱུར་ཡིན་པས་ཁྱབ་པར་ཐལ། ཚད་མ་རིགས་གཞུང་རྒྱ་མཚོ་ཐལ་འགྱུར་ཡིན་པའི་ཕྱིར། རྟགས་ཁས། འདོད་མི་ནུས་སོ། །

			༢ ཁ་ཅིག་ན་རེ། ཐལ་འགྱུར་ཡིན་ན་རྟགས་བསལ་རྩོད་གཞི་གསུམ་ག་དང་ལྡན་པའི་ཐལ་འགྱུར་ཡིན་པས་ཁྱབ་ཟེར་ན། སྒྲ་ཆོས་ཅན། མི་རྟག་པ་ཡིན་པར་ཐལ་ཞེས་པའི་ཐལ་འགྱུར་ཆོས་ཅན། རྟགས་བསལ་རྩོད་གཞི་གསུམ་ག་དང་ལྡན་པའི་ཐལ་འགྱུར་ཡིན་པར་ཐལ། ཐལ་འགྱུར་ཡིན་པའི་ཕྱིར། ཁྱབ་པ་ཁས། མ་གྲུབ་ན། སྒྲ་ཆོས་ཅན། མི་རྟག་པ་ཡིན་པར་ཐལ་ཞེས་པའིི་ཐལ་འགྱུར་ཆོས་ཅན། ཐལ་འགྱུར་ཡིན་པར་ཐལ། ཐལ་འགྱུར་དུ་བཀོད་པ་ཡིན་པའི་ཕྱིར། ཁྱབ་སྟེ། དེ་དེའི་མཚན་ཉིད་ཡིན་པའི་ཕྱིར། རྩ་བར་འདོད་ན། སྒྲ་ཆོས་ཅན། མི་རྟག་པ་ཡིན་པར་ཐལ་ཞེས་པའི་ཐལ་འགྱུར་ཆོས་ཅན། རྟགས་བསལ་རྩོད་གཞི་གསུམ་ག་དང་ལྡན་པའི་ཐལ་འགྱུར་མ་ཡིན་པར་ཐལ། རྟགས་མི་ལྡན་པའི་ཐལ་འགྱུར་ཡིན་པའི་ཕྱིར། མ་གྲུབ་ན། སྒྲ་ཆོས་ཅན། མི་རྟག་པ་ཡིན་པར་ཐལ་ཞེས་པའི་ཐལ་འགྱུར་ཆོས་ཅན། རྟགས་མི་ལྡན་པའི་ཐལ་འགྱུར་ཡིན་པར་ཐལ། རྩོད་གཞི་དང་བསལ་བ་ཁོ་ན་ལྡན་པའི་ཐལ་འགྱུར་ཡིན་པའི་ཕྱིར་ཏེ། སྒྲ་ཆོས་ཅན། མི་རྟག་པ་ཡིན་པར་ཐལ་ཞེས་པའི་ཐལ་འགྱུར་དང་གཅིག་ཡིན་པའི་ཕྱིར།

			༣ ཁ་ཅིག་ན་རེ། དངོས་པོས་བསལ་བ། དངོས་པོས་རྟགས་བྱས་པའི་ཐལ་འགྱུར་ཡིན་ན་རྟགས་བསལ་ཐ་མི་དད་ཀྱི་ཐལ་འགྱུར་ཡིན་པས་ཁྱབ་ཟེར་ན། སྒྲ་ཆོས་ཅན། ཡོད་པ་ཡིན་པར་ཐལ། དངོས་པོས་བསལ་བ་དངོས་པོ་ཡིན་པའི་ཕྱིར། ཞེས་པའི་ཐལ་འགྱུར་ཆོས་ཅན། རྟགས་བསལ་ཐ་མི་དད་ཀྱི་ཐལ་འགྱུར་ཡིན་པར་ཐལ། དངོས་པོས་བསལ་བ་དངོས་པོས་རྟགས་བྱས་པའི་ཐལ་འགྱུར་ཡིན་པའི་ཕྱིར། ཁྱབ་པ་ཁས། རྟགས་གྲུབ་སྟེ། སྒྲས་རྩོད་གཞི་དང་། ཡོད་པས་བསལ་བ་དང་། དངོས་པོས་བསལ་བ་དངོས་པོས་རྟགས་བྱས་པའི་རྟགས་བསལ་རྩོད་གཞི་གསུམ་ག་དང་ལྡན་པའི་ཐལ་འགྱུར་ཡིན་པའི་ཕྱིར། སྒྲས་རྩོད་གཞི་དང་། ཡོད་པས་བསལ་བ་དང་། དངོས་པོས་བསལ་བ་དངོས་པོས་རྟགས་བྱས་པའི་རྟགས་བསལ་རྩོད་གཞི་གསུམ་ག་དང་ལྡན་པའི་ཐལ་འགྱུར་ཡིན་པར་ཐལ། སྒྲས་རྩོད་གཞི་དང་། ཡོད་པས་བསལ་བ་དང་། དངོས་པོས་བསལ་བ་དངོས་པོས་རྟགས་བྱས་པའི་ཐལ་འགྱུར་ངོས་འཛིན་རྒྱུ་ཡོད་པའི་ཕྱིར། རྩ་བར་འདོད་ན། སྒྲ་ཆོས་ཅན། ཡོད་པ་ཡིན་པར་ཐལ། དངོས་པོས་བསལ་བ་དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། རྟགས་བསལ་ཐ་མི་དད་ཀྱི་ཐལ་འགྱུར་མ་ཡིན་པར་ཐལ། རྟགས་བསལ་ཐ་དད་ཀྱི་ཐལ་འགྱུར་ཡིན་པའི་ཕྱིར། རྟགས་བསལ་ཐ་དད་ཀྱི་ཐལ་འགྱུར་ཡིན་པར་ཐལ། སྒྲས་རྩོད་གཞི། ཡོད་པས་བསལ་བ། དངོས་པོས་བསལ་བ་དངོས་པོ་རྟགས་སུ་བཀོད་པའི་རྟགས་བསལ་རྩོད་གཞི་གསུམ་ག་དང་ལྡན་པའི་ཐལ་འགྱུར་ཡིན་པའི་ཕྱིར།

			༤ ཁ་ཅིག་ན་རེ། རྟགས་བསལ་རྩོད་གཞི་གསུམ་ག་དང་ལྡན་པའི་ཐལ་འགྱུར་ཡིན་ན། རྟགས་དང་ཁྱབ་པ་གང་རུང་གྲུབ་པས་ཁྱབ་ཟེར་ན། སྒྲ་ཆོས་ཅན། རྟག་པ་ཡིན་པར་ཐལ། མིག་ཤེས་ཀྱི་གཟུང་བྱ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། རྟགས་དང་ཁྱབ་པ་གང་རུང་གྲུབ་པར་ཐལ། རྟགས་བསལ་རྩོད་གཞི་གསུམ་ག་དང་ལྡན་པའི་ཐལ་འགྱུར་ཡིན་པའི་ཕྱིར། ཁྱབ་པ་ཁས། མ་གྲུབ་ན། སྒྲ་ཆོས་ཅན། རྟག་པ་ཡིན་པར་ཐལ། མིག་ཤེས་ཀྱི་གཟུང་བྱ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། རྟགས་བསལ་རྩོད་གཞི་གསུམ་ག་དང་ལྡན་པའི་ཐལ་འགྱུར་ཡིན་པར་ཐལ། ཐལ་འགྱུར་གང་ཞིག །ཁྱོད་ཀྱི་རྟགས་བསལ་རྩོད་གཞི་རེ་རེ་ནས་ལྡན་པའི་ཕྱིར། རྩ་བར་འདོད་ན། སྒྲ་ཆོས་ཅན། རྟག་པ་ཡིན་པར་ཐལ། མིག་ཤེས་ཀྱི་གཟུང་བྱ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། རྟགས་དང་ཁྱབ་པ་གང་རུང་མ་གྲུབ་པར་ཐལ། རྟགས་མ་གྲུབ་པ་གང་ཞིག །ཁྱབ་པ་ཡང་མ་གྲུབ་པའི་ཕྱིར། རྟགས་དང་པོ་མ་གྲུབ་ན། སྒྲ་ཆོས་ཅན། རྟག་པ་ཡིན་པར་ཐལ། མིག་ཤེས་ཀྱི་གཟུང་བྱ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཀྱི་རྟགས་མ་གྲུབ་པར་ཐལ། ཁྱོད་ཀྱི་རྟགས་དེ་རྩོད་གཞི་ཆོས་ཅན་གྱི་སྟེང་དུ་མ་གྲུབ་པའི་ཕྱིར། རྟགས་གཉིས་པ་མ་གྲུབ་ན། སྒྲ་ཆོས་ཅན། རྟག་པ་ཡིན་པར་ཐལ། མིག་ཤེས་ཀྱི་གཟུང་བྱ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཀྱི་ཁྱབ་པ་མ་གྲུབ་པར་ཐལ། ཐལ་འགྱུར་དེའི་རྟགས་དེ་ཡིན་འགོད་ཡིན་པ་གང་ཞིག །རྟགས་དེ་ཡིན་ན་བསལ་བ་དེ་ཡིན་པས་ཁྱབ་པ་མ་གྲུབ་པའི་ཕྱིར།

			༥ ཁ་ཅིག་ན་རེ། རང་ཉིད་ཀྱིས་འཕངས་པའི་རང་རྒྱུད་ཀྱི་རྟགས་ཡང་དག་ཡོད་པ་ཐལ་འགྱུར་ཡང་དག་གི་མཚན་ཉིད་ཡིན་ཟེར་ན། སྒྲ་བྱས་པ་དང་། བྱས་ན་མི་རྟག་པས་ཁྱབ་པ་ཚད་མས་གྲུབ་ཅིང་། སྒྲ་མི་རྟག་པ་མ་ཡིན་པར་ཁས་བླངས་པའི་གང་ཟག་ལ། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། རང་ཉིད་ཀྱིས་འཕངས་པའི་རང་རྒྱུད་ཀྱི་རྟགས་ཡང་དག་ཡོད་པར་ཐལ། ཐལ་འགྱུར་ཡང་དག་ཡིན་པའི་ཕྱིར། ཁྱབ་པ་ཁས། མ་གྲུབ་ན། སྒྲ་བྱས་པ་དང་། བྱས་ན་མི་རྟག་པས་ཁྱབ་པ་ཚད་མས་གྲུབ་ཅིང་། སྒྲ་མི་རྟག་པ་མ་ཡིན་པར་ཁས་བླངས་པའི་གང་ཟག་ལ། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཐལ་འགྱུར་ཡང་དག་ཡིན་པར་ཐལ། རྟགས་ཁྱབ་གཉིས་ཀ་ཚད་མས་གྲུབ་ཅིང་དམ་བཅའ་ལ་ཁས་བླངས་ཀྱིས་བསལ་བ་ཞུགས་པའི་ཐལ་འགྱུར་ཡིན་པའི་ཕྱིར། རྩ་བར་འདོད་ན། དེ་འདྲའི་ཐལ་འགྱུར་དེ་ཆོས་ཅན། རང་ཉིད་ཀྱིས་འཕངས་པའི་རང་རྒྱུད་ཀྱི་རྟགས་ཡང་དག་མེད་པར་ཐལ། ཁྱོད་ཚུལ་གསུམ་འཕེན་མི་ནུས་པའི་ཐལ་ངག་རྣམ་དག་ཡིན་པའི་ཕྱིར། མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཚུལ་གསུམ་འཕེན་མི་ནུས་པའི་ཐལ་ངག་རྣམ་དག་ཡིན་པར་ཐལ། ཁྱོད་ཐལ་འགྱུར་ཡང་དག་གང་ཞིག །ཁྱོད་ཀྱི་རྟགས་ལོག་ཆོས་སུ་སོང་། ཆོས་ལོག་རྟགས་སུ་སོང་བའི་སྦྱོར་བ་རྣམ་དག་མེད་པའི་ཕྱིར།

			༦ ཁ་ཅིག་ན་རེ། རྟགས་བསལ་གང་རུང་བཀོད་པའི་ངག་ཡིན་ན་ཐལ་འགྱུར་ཡང་དག་ཡིན་པས་ཁྱབ་ཟེར་ན། མཉན་བྱ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་པའི་སྦྱོར་ངག་ཆོས་ཅན། ཐལ་འགྱུར་ཡང་དག་ཡིན་པར་ཐལ། རྟགས་བསལ་གང་རུང་བཀོད་པའི་ངག་ཡིན་པའི་ཕྱིར། ཁྱབ་པ་ཁས། མ་གྲུབ་ན། མཉན་བྱ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་པའི་སྦྱོར་ངག་ཆོས་ཅན། རྟགས་བསལ་གང་རུང་བཀོད་པའི་ངག་ཡིན་པར་ཐལ། བྱས་པ་རྟགས་སུ་བཀོད་པའི་ངག་ཡིན་པའི་ཕྱིར། མ་གྲུབ་ན། མཉན་བྱ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་པའི་སྦྱོར་ངག་ཆོས་ཅན། བྱས་པ་རྟགས་སུ་བཀོད་པའི་ངག་ཡིན་པར་ཐལ། བྱས་པ་རྟགས་སུ་བཀོད་པའི་རྟགས་སྦྱོར་རྣམ་དག་ཡིན་པའི་ཕྱིར། རྩ་བར་འདོད་མི་ནུས་ཏེ། རྟགས་སྦྱོར་རྣམ་དག་དང་ཐལ་འགྱུར་ཡང་དག་གི་གཞི་མཐུན་མི་སྲིད་པའི་ཕྱིར།

			༧ ཁ་ཅིག་ན་རེ། ཐལ་འགྱུར་ཡང་དག་དང་སུན་འབྱིན་ཡང་དག་གཉིས་དོན་གཅིག་ཡིན་ཟེར་ན། འོ་ན། སུན་འབྱིན་ཡང་དག་ཡིན་ན་ཐལ་འགྱུར་ཡང་དག་ཡིན་པས་ཁྱབ་པར་ཐལ། དེ་གཉིས་དོན་གཅིག་ཡིན་པའི་ཕྱིར། འདོད་ན། གྲངས་ཅན་གྱིས་སྒྲ་རྟག་པར་དམ་བཅས་པ་ལ། སངས་རྒྱས་པས། སྒྲ་ཆོས་ཅན། རྟག་པ་མ་ཡིན་ཏེ། བྱས་པ་ཡིན་པའི་ཕྱིར་ཞེས་བཀོད་པའི་ངག་དེ་ཆོས་ཅན། ཐལ་འགྱུར་ཡང་དག་ཡིན་པར་ཐལ། སུན་འབྱིན་ཡང་དག་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེ་འདྲའི་ངག་དེ་ཆོས་ཅན། སུན་འབྱིན་ཡང་དག་ཡིན་པར་ཐལ། སྐྱོན་ལ་སྐྱོན་དུ་བརྗོད་པས་སྐྱོན་ཅན་དུ་གོ་ནུས་པའི་ངག་ཡིན་པའི་ཕྱིར། མ་ཁྱབ་ན་ཁྱབ་པ་ཡོད་པར་ཐལ། དེ་དེའི་མཚན་ཉིད་ཡིན་པའི་ཕྱིར་ཏེ། ཤེས་བྱ་ཀུན་ཁྱབ་ལས། “སུན་འབྱིན་ཡང་དག་གི་མཚན་ཉིད། སྐྱོན་ལ་སྐྱོན་དུ་བརྗོད་པས་སྐྱོན་ཅན་དུ་གོ་ནུས་པའི་ངག་” ཅེས་གསུངས་པའི་ཕྱིར། རྩ་བར་འདོད་ན། དེ་འདྲའི་ངག་ཆོས་ཅན། ཐལ་འགྱུར་ཡང་དག་མ་ཡིན་པར་ཐལ། ཐལ་ངག་རྣམ་དག་མ་ཡིན་པའི་ཕྱིར། མ་གྲུབ་ན། དེ་འདྲའི་ངག་ཆོས་ཅན། ཐལ་ངག་རྣམ་དག་མ་ཡིན་པར་ཐལ། ཐལ་འགྱུར་དུ་བཀོད་པ་མ་ཡིན་པའི་ཕྱིར།

			༨ ཁ་ཅིག་ན་རེ། ཐལ་འགྱུར་ཡིན་ན་ཐལ་འགྱུར་ལྟར་སྣང་ཡིན་པས་ཁྱབ་ཟེར་ན། སྒྲ་རྟག་པར་ཁས་བླངས། རྟག་ན་མ་བྱས་པས་ཁྱབ་པ་ཚད་མས་གྲུབ། སྒྲ་བྱས་པར་ཚད་མས་གྲུབ་པའི་གང་ཟག་ལ། སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཐལ་འགྱུར་ལྟར་སྣང་ཡིན་པར་ཐལ། ཐལ་འགྱུར་ཡིན་པའི་ཕྱིར། ཁྱབ་པ་ཁས། མ་གྲུབ་ན། སྒྲ་རྟག་པར་ཁས་བླངས། རྟག་ན་མ་བྱས་པས་ཁྱབ་པ་ཚད་མས་གྲུབ། སྒྲ་བྱས་པར་ཚད་མས་གྲུབ་པའི་གང་ཟག་ལ། སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཐལ་འགྱུར་ཡིན་པར་ཐལ། ཐལ་འགྱུར་དུ་བཀོད་པ་ཡིན་པའི་ཕྱིར། མ་ཁྱབ་ན། ཁྱབ་པ་ཡོད་པར་ཐལ། དེ་གཉིས་མཚན་མཚོན་ཡིན་པའི་ཕྱིར། རྩ་བར་འདོད་ན། སྒྲ་རྟག་པར་ཁས་བླངས། རྟག་ན་མ་བྱས་པས་ཁྱབ་པ་ཚད་མས་གྲུབ། སྒྲ་བྱས་པར་ཚད་མས་གྲུབ་པའི་གང་ཟག་ལ། སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཐལ་འགྱུར་ལྟར་སྣང་མ་ཡིན་པར་ཐལ། ཐལ་འགྱུར་ཡང་དག་ཡིན་པའི་ཕྱིར། མ་གྲུབ་ན། སྒྲ་རྟག་པར་ཁས་བླངས། རྟག་ན་མ་བྱས་པས་ཁྱབ་པ་ཚད་མས་གྲུབ། སྒྲ་བྱས་པར་ཚད་མས་གྲུབ་པའི་གང་ཟག་ལ། སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཐལ་འགྱུར་ཡང་དག་ཡིན་པར་ཐལ། སྒྲུབ་བྱེད་འཕེན་པའི་ཐལ་འགྱུར་ཡང་དག་ཡིན་པའི་ཕྱིར། མ་གྲུབ་ན། དེ་འདྲའི་ཐལ་འགྱུར་ཆོས་ཅན། སྒྲུབ་བྱེད་འཕེན་པའི་ཐལ་འགྱུར་ཡང་དག་ཡིན་པར་ཐལ། ཐལ་འགྱུར་ཡང་དག་གང་ཞིག །རང་གི་ལྡོག་དོན་ལ་ཚུལ་གསུམ་ཚང་བའི་གཏན་ཚིགས་འཕེན་པ་དེ་ཡིན་པའི་ཕྱིར། ཁྱབ་སྟེ། དེ་དེའི་དོན་ཡིན་པའི་ཕྱིར།

			༩ ཁ་ཅིག་ན་རེ། ཐལ་འགྱུར་ལྟར་སྣང་ཡིན་ན། ཁྱོད་ཀྱི་རྟགས་དང་ཁྱབ་པ་མ་གྲུབ་པས་ཁྱབ་ཟེར་ན། སྒྲ་བྱས་པ་དང་བྱས་ན་མི་རྟག་པའི་ཁྱབ་པ་ཚད་མས་གྲུབ་ཅིང་། སྒྲ་མི་རྟག་པ་ཁས་མི་ལེན། སྒྲ་མི་རྟག་པ་མ་ཡིན་པ་ཡང་ཁས་མི་ལེན་པའི་གང་ཟག་ལ། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཀྱི་རྟགས་དང་ཁྱབ་པ་མ་གྲུབ་པ་ཡིན་པར་ཐལ། ཐལ་འགྱུར་ལྟར་སྣང་ཡིན་པའི་ཕྱིར། ཁྱབ་པ་ཁས། མ་གྲུབ་ན། སྒྲ་བྱས་པ་དང་བྱས་ན་མི་རྟག་པའི་ཁྱབ་པ་ཚད་མས་གྲུབ་ཅིང་། སྒྲ་མི་རྟག་པ་ཁས་མི་ལེན། སྒྲ་མི་རྟག་པ་མ་ཡིན་པ་ཡང་ཁས་མི་ལེན་པའི་གང་ཟག་ལ། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཐལ་འགྱུར་ལྟར་སྣང་ཡིན་པར་ཐལ། ལན་གྱི་ལྡོག་པར་ནུས་པའི་ཐལ་ངག་ཡིན་པའི་ཕྱིར། མ་གྲུབ་ན། སྒྲ་བྱས་པ་དང་བྱས་ན་མི་རྟག་པའི་ཁྱབ་པ་ཚད་མས་གྲུབ་ཅིང་། སྒྲ་མི་རྟག་པ་ཁས་མི་ལེན། སྒྲ་མི་རྟག་པ་མ་ཡིན་པ་ཡང་ཁས་མི་ལེན་པའི་གང་ཟག་ལ། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ལན་གྱིས་ལྡོག་པར་ནུས་པའི་ཐལ་ངག་ཡིན་པར་ཐལ། རྟགས་ཁྱབ་གཉིས་ཀ་ཚད་མས་གྲུབ་ཅིང་།དམ་བཅའ་ལ་བསལ་བ་གཏན་ནས་མེད་པའི་ཐལ་འགྱུར་ཡིན་པའི་ཕྱིར། རྩ་བར་འདོད་ན། སྒྲ་བྱས་པ་དང་བྱས་ན་མི་རྟག་པའི་ཁྱབ་པ་ཚད་མས་གྲུབ་ཅིང་། སྒྲ་མི་རྟག་པ་ཁས་མི་ལེན། སྒྲ་མི་རྟག་པ་མ་ཡིན་པ་ཡང་ཁས་མི་ལེན་པའི་གང་ཟག་ལ། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཀྱི་རྟགས་ཁྱབ་གཉིས་ཀ་མ་གྲུབ་པ་མ་ཡིན་པར་ཐལ། ཁྱོད་ཀྱི་རྟགས་ཁྱབ་གཉིས་ཀ་གྲུབ་པའི་ཕྱིར། མ་གྲུབ་ན། དེ་འདྲའི་ཐལ་འགྱུར་ཆོས་ཅན། ཁྱོད་ཀྱི་རྟགས་ཁྱབ་གཉིས་ཀ་གྲུབ་པར་ཐལ། ཁྱོད་ཀྱི་རྟགས་གྲུབ་པ་གང་ཞིག །ཁྱབ་པ་ཡང་གྲུབ་པའི་ཕྱིར། རྟགས་དང་པོ་མ་གྲུབ་ན། སྒྲ་བྱས་པ་དང་བྱས་ན་མི་རྟག་པའི་ཁྱབ་པ་ཚད་མས་གྲུབ་ཅིང་། སྒྲ་མི་རྟག་པ་ཁས་མི་ལེན། སྒྲ་མི་རྟག་པ་མ་ཡིན་པ་ཡང་ཁས་མི་ལེན་པའི་གང་ཟག་ལ། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཀྱི་རྟགས་གྲུབ་པར་ཐལ། དེ་འདྲའི་ཐལ་འགྱུར་དེའི་རྟགས་དེ། དེ་སྒྲུབ་ཀྱི་རྩོད་གཞིའི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་ཚད་མས་ངེས་པའི་ཕྱིར། རྟགས་གཉིས་པ་མ་གྲུབ་ན། སྒྲ་བྱས་པ་དང་བྱས་ན་མི་རྟག་པའི་ཁྱབ་པ་ཚད་མས་གྲུབ་ཅིང་། སྒྲ་མི་རྟག་པ་ཁས་མི་ལེན། སྒྲ་མི་རྟག་པ་མ་ཡིན་པ་ཡང་ཁས་མི་ལེན་པའི་གང་ཟག་ལ། སྒྲ་ཆོས་ཅན། མི་རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཀྱི་ཁྱབ་པ་གྲུབ་པར་ཐལ། དེ་འདྲའི་ཐལ་འགྱུར་དེའི་རྟགས་དེ་ཡིན་ན་བསལ་བ་དེ་ཡིན་པས་ཁྱབ་པ་ངེས་པའི་ཕྱིར་རོ། །





རང་ལུགས་བཞག་པ་ལ།


			ཐལ་འགྱུར་འཕྲོས་པའི་གཞུང་ཡོད་དེ། ཚད་མ་མདོ་ལས།

			སྐྱོན་བརྗོད་སུན་འབྱིན་དུ་ཤེས་བྱ། །

			ཞེས་དང་། རྣམ་འགྲེལ་གཞན་དོན་ལེའུ་ལས།

			གཞན་གྱིས་བརྟགས་པ་ཡི། །

			ཐལ་བ་འགྲུབ་པ་གཉིས་འབྲེལ་ཕྱིར། །

			གཅིག་མིན་ན་ཡང་གཞན་དགག་ཕྱིར། །

			ཞེས་བྱུང་། བཞི་པ་ངེས་བྱེད་ཐལ་འགྱུར་བཤད་པ་ལ་གསུམ། ཐལ་ངག་འགོད་པའི་རྒྱུ་མཚན། སྦྱོར་ངག་དང་ཐལ་ངག་གི་ཁྱད་པར། དེའི་ལན་བཤད་པའོ། །དང་པོ་ལ་ཁུངས་འགོད་པ་དང་། རྒྱུ་མཚན་དངོས་གཉིས། དང་པོ་ནི། རྩ་བ་ལས།

			ངེས་པར་བྱེད་པའི་ཐལ་འགྱུར་ནི། །

			དཔལ་ལྡན་གྲགས་པའི་གཞུང་ལུགས་ལས། །

			ཕྱོགས་ཆོས་དེ་ཆས་ཁྱབ་པ་ཡི། །

			གཏན་ཚིགས་ཞེས་དང་གཞན་དུ་ཡང་། །



			གང་དུ་གསལ་འོངས་ཀྱིས་བརྗོད་པ། །

			ཞེས་སོགས་གསུངས་པའི་དོན་ལྟར་དུ། །

			ཞེས་བྱུང་། བསྒྲུབ་བྱ་ངེས་པར་བྱས་པའི་རྗེས་དཔག་སྐྱེ་བའི་རྒྱུད་སྣོད་རུང་དུ་བྱེད་པའི་བྱེད་ལས་ཅན་གྱི་ཐལ་འགྱུར་ནི། དཔལ་ལྡན་ཆོས་ཀྱི་གྲགས་པའི་གཞུང་ལུགས་ལས། ཕྱོགས་ཆོས་དང་དེ་ཆས་ཁྱབ་པ་ཡི་རྗེས་ཁྱབ་དང་ལྡོག་ཁྱབ་སྟེ་གཏན་ཚིགས་ཀྱི་ནི་ཚུལ་གསུམ་མོ་ཞེས་པ་དང་། ཕྱོགས་ཀྱི་གླང་པོའི་ཚད་མ་ཀུན་བཏུས་ཀྱི་གཞུང་དུ་ཡང་།

			གང་དུ་གསལ་འོངས་ཀྱིས་བརྗོད་ན། །

			གཏན་ཚིགས་མེད་པར་ཐལ་བར་འགྱུར། །

			ཞེས་པའི་དོན་གང་དུ་གཞན་དོན་ཕྱོགས་སེལ་བའི་ཐལ་བ་ཙམ་གྱིས་རང་ཕྱོགས་འཇིག་པར་བྱེད་པ་གསལ་འོངས་ཀྱིས་ཏེ། བསལ་བ་རྣམས་སུ་སྔར་མེད་ལས་སྐྱེ་བར་འདོད་པ་ལ་གསལ་བ་ཆོས་ཅན། སྔར་མེད་གསར་དུ་སྐྱེ་བ་མ་ཡིན་ཏེ། དེ་ལྟར་སྐྱེ་ན་རྗེས་སུ་འགྲོ་བ་མེད་པའི་གསལ་ཐལ་འབའ་ཞིག་ཏུ་ཐལ་བར་འགྱུར་བའི་ཕྱིར་རོ། །ཞེས་པ་གཞན་ཕྱོགས་འགོག་པ་དང་། རང་ཕྱོགས་བསྒྲུབ་པའི་སྒྲུབ་བྱེད་ཡང་དག་པར་བརྗོད་པ་ཡིན་ན་ནི་དེ་ནི་གཏན་ཚིགས་ཏེ། ཕྱོགས་ཆོས་མེད་པར་ཐལ་བར་འགྱུར་བས་དེ་ཙམ་གྱིས་རང་ཕྱོགས་སྒྲུབ་ནུས་པ་མ་ཡིན་ནོ། །ཞེས་པ་ནི་སོགས་ཁོངས་ཀྱི་རྐང་པ་གཅིག་དང་བཅས་པའི་དོན་ཡིན་ནོ། །ཆོས་གྲགས་ཀྱི་གཞུང་གིས་རང་རྒྱུད་དང་། ཕྱོགས་གླང་གི་གཞུང་གིས་ཐལ་འགྱུར་བསྟན་ཏོ། །དེ་ལྟར་གསུངས་པའི་དོན་ལྟར་དུ་རང་རྒྱུད་དང་ཐལ་འགྱུར་གྱི་རྣམ་གཞག་ཤེས་པར་བྱའོ། །

			ཐལ་འགྱུར་གྱི་མཚན་ཉིད་ཡོད་དེ། ཐལ་འགྱུར་དུ་བཀོད་པ། དེ་ལ་དབྱེ་ན། ཐལ་འགྱུར་ཡང་དག་དང་།ཐལ་འགྱུར་ལྟར་སྣང་གཉིས་ཡོད་དེ། ཤེས་བྱ་ཀུན་ཁྱབ་ལས། “ཐལ་འགྱུར་ཡང་དག་གི་མཚན་ཉིད། ལན་གྱིས་ལྡོག་པར་མི་ནུས་པའི་ཐལ་ངག །དེ་ལྟར་སྣང་གི་མཚན་ཉིད་དེ་ལས་ལྡོག་པ།” ཞེས་གསུངས་པའི་ཕྱིར། སློབ་དཔོན་ཕྱྭ་པ་ལྟར་ན་ཐལ་འགྱུར་ལ་བཅུ་བཞིར་དབྱེ་སྟེ། རིགས་གཏེར་ལས།

			ཐལ་འགྱུར་བཞི་ལས་བཅུ་བཞི་ཞེས། །

			གངས་ཅན་པ་དག་དེ་ལྟར་འདོད། །

			བཟློག་པར་ནུས་དང་མི་ནུས་ལས། །

			ཡང་དག་ལྟར་སྣང་བདུན་བདུན་ཡིན། །



			དྲུག་དང་ཕྱེད་ཀྱིས་མི་འཕེན་ལ། །

			བདུན་པའི་ཕྱེད་ཀྱིས་འཕེན་ཞེས་ཟེར། །

			ཞེས་གསུངས་པ་ལྟར། ༡ རྟགས་ཁོ་ན་མ་ཚང་བའི་ཐལ་འགྱུར། ༢ ཁྱབ་པ་ཁོ་ན་མ་ཚང་བའི་ཐལ་འགྱུར། ༣ རྟགས་ཁྱབ་གཉིས་ཀ་མ་ཚང་བའི་ཐལ་འགྱུར། ༤ དེ་གཉིས་ཀ་ཚང་བའི་ཐལ་འགྱུར་དང་བཞིའོ། །

			དང་པོ་ནི། གྲངས་ཅན་གྱིས་སངས་རྒྱས་པའི་ངོར་འཕངས་པའི་སྒྲ་ཆོས་ཅན། མ་བྱས་པར་ཐལ། རྟག་པ་ཡིན་པའི་ཕྱིར། ཞེས་པའི་ཐལ་འགྱུར་ལྟ་བུའོ། །

			གཉིས་པ་ནི། གྲངས་ཅན་གྱིས་སངས་རྒྱས་པའི་ངོར་འཕངས་པའི་སྒྲ་ཆོས་ཅན། རྟག་པ་ཡིན་པར་ཐལ། གཞལ་བྱ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུའོ། །

			གསུམ་པ་ནི། གྲངས་ཅན་གྱིས་སངས་རྒྱས་པའི་ངོར་འཕངས་པའི་སྒྲ་ཆོས་ཅན། རྟག་པ་ཡིན་པར་ཐལ། མིག་ཤེས་ཀྱི་གཟུང་བྱ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུའོ། །

			རྟགས་ཁྱབ་གཉིས་ཀ་ཚང་བའི་ཐལ་འགྱུར་ལ་དབྱེ་ན། ༡ དེ་གཉིས་ཀ་ཁས་བླངས་ཀྱིས་ཚང་བའི་ཐལ་འགྱུར། ༢ རྟགས་ཁས་བླངས་ཁྱབ་པ་ཚད་མས་ཚང་བའི་ཐལ་འགྱུར། ༣ ཁྱབ་པ་ཁས་བླངས་རྟགས་ཚད་མས་ཚང་བའི་ཐལ་འགྱུར། ༤ རྟགས་ཁྱབ་གཉིས་ཀ་ཚད་མས་ཚང་བའི་ཐལ་འགྱུར་དང་བཞི།

			དང་པོ། དེ་གཉིས་ཀ་ཁས་བླངས་ཀྱིས་ཚང་བའི་ཐལ་འགྱུར་དེ་ལ་དབྱེ་ན། ༡ དེ་གཉིས་ཀ་ཁས་བླངས་ཀྱིས་ཚང་ཞིང་དམ་བཅའ་ལ་ཚད་མས་བསལ་བ་ཞུགས་པའི་ཐལ་འགྱུར། ༢ དེ་གཉིས་ཀ་ཁས་བླངས་ཀྱིས་ཚང་ཞིང་དམ་བཅའ་ལ་ཁས་བླངས་ཀྱིས་བསལ་བ་ཞུགས་པའི་ཐལ་འགྱུར། ༣ དེ་གཉིས་ཀ་ཁས་བླངས་ཀྱིས་ཚང་ཞིང་དམ་བཅའ་ལ་བསལ་བ་གཏན་ནས་མེད་པའི་ཐལ་འགྱུར་དང་གསུམ་མོ། །

			དང་པོ་ནི། སྒྲ་མིག་ཤེས་ཀྱི་གཟུང་བྱ་དང་། མིག་ཤེས་ཀྱི་གཟུང་བྱ་ཡིན་ན། རྟག་པ་ཡིན་པས་ཁྱབ་པ་ཁས་བླངས། སྒྲ་མི་རྟག་པར་ཚད་མས་གྲུབ་པའི་གང་ཟག་ལ། སྒྲ་ཆོས་ཅན། རྟག་པ་ཡིན་པར་ཐལ། མིག་ཤེས་ཀྱི་གཟུང་བྱ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུའོ། །

			གཉིས་པ་ནི། སྒྲ་མིག་ཤེས་ཀྱི་གཟུང་བྱར་ཁས་བླངས། མིག་ཤེས་ཀྱི་གཟུང་བྱ་ཡིན་ན། རྟག་པ་ཡིན་པས་ཁྱབ་པ་ཁས་བླངས། སྒྲ་མི་རྟག་པར་ཚད་མས་མ་གྲུབ་ཀྱང་སྒྲ་མི་རྟག་པར་ཁས་བླངས་པའི་གང་ཟག་ལ། སྒྲ་ཆོས་ཅན། རྟག་པ་ཡིན་པར་ཐལ། མིག་ཤེས་ཀྱི་གཟུང་བྱ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུའོ། །

			གསུམ་པ་ནི། གཞན་གསུམ་འདྲ་བ་ལ། སྒྲ་མི་རྟག་པར་ཚད་མས་ཀྱང་མ་གྲུབ། སྒྲ་མི་རྟག་པར་ཁས་ཀྱང་མ་བླངས་པའི་གང་ཟག་ལ། སྒྲ་ཆོས་ཅན། རྟག་པ་ཡིན་པར་ཐལ། མིག་ཤེས་ཀྱི་གཟུང་བྱ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུའོ། །

			གཉིས་པ། རྟགས་ཁས་བླངས་ཁྱབ་པ་ཚད་མས་ཚང་བའི་ཐལ་འགྱུར་ལ་དབྱེ་ན་སྔར་ལྟར་གསུམ་ལས། ༡ སྒྲ་རྟག་པར་ཁས་བླངས། རྟག་ན་མ་བྱས་པས་ཁྱབ་པ་ཚད་མས་གྲུབ། སྒྲ་བྱས་པར་ཚད་མས་གྲུབ་པའི་གང་ཟག་ལ། སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུའོ། ༢ སྒྲ་རྟག་པར་ཁས་བླངས། རྟག་ན་མ་བྱས་པས་ཁྱབ་པ་ཚད་མས་གྲུབ། སྒྲ་བྱས་པར་ཚད་མས་མ་གྲུབ་ཀྱང་། སྒྲ་བྱས་པར་ཁས་བླངས་པའི་གང་ཟག་ལ། སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུའོ། ༣ གཞན་འདྲ་བ་ལ། སྒྲ་བྱས་པར་ཚད་མས་མ་གྲུབ། སྒྲ་བྱས་པར་ཁས་ཀྱང་མ་བླངས་པའི་གང་ཟག་ལ། སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུའོ། །

			གསུམ་པ། ཁྱབ་པ་ཁས་བླངས། རྟགས་ཚད་མས་ཚང་བའི་ཐལ་འགྱུར་ལ་དབྱེ་ན་སྔར་ལྟར་གསུམ་ལས། ༡ གཞལ་བྱ་ཡིན་ན་རྟག་པ་ཡིན་པའི་ཁྱབ་པ་ཁས་བླངས། སྒྲ་གཞལ་བྱར་ཚད་མས་གྲུབ་པའི་གང་ཟག་ལ། སྒྲ་ཆོས་ཅན། རྟག་པ་ཡིན་པར་ཐལ། གཞལ་བྱ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུའོ། ༢ གཞན་འདྲ་བ་ལ། སྒྲ་མི་རྟག་པར་ཚད་མས་མ་གྲུབ་ཀྱང་། སྒྲ་མི་རྟག་པར་ཁས་བླངས་པའི་གང་ཟག་ལ། སྒྲ་ཆོས་ཅན། རྟག་པ་ཡིན་པར་ཐལ། གཞལ་བྱ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུའོ། ། ༣ གཞན་འདྲ་བ་ལ། སྒྲ་མི་རྟག་པར་ཚད་མས་མ་གྲུབ། སྒྲ་མི་རྟག་པར་ཁས་ཀྱང་མི་ལེན་པའི་གང་ཟག་ལ། སྒྲ་ཆོས་ཅན། རྟག་པར་ཐལ། གཞལ་བྱ་ཡིན་པའི་ཕྱིར་ཞེས་པའི་ཐལ་འགྱུར་ལྟ་བུའོ། །

			བཞི་པ། རྟགས་ཁྱབ་གཉིས་ཀ་ཚད་མས་ཚང་བའི་ཐལ་འགྱུར་ལ་དབྱེ་ན། ༡ དེ་གཉིས་ཀ་ཚད་མས་ཚང་ཞིང་དམ་བཅའ་ལ་ཁས་བླངས་ཀྱིས་བསལ་བ་ཞུགས་པའི་ཐལ་འགྱུར་དང་། ༢ དེ་གཉིས་ཀ་ཚད་མས་ཚང་ཞིང་དམ་བཅའ་ལ་བསལ་བ་གཏན་ནས་མེད་པའི་ཐལ་འགྱུར་གཉིས།

			དང་པོ་ནི། སྒྲ་བྱས་པ་དང་། བྱས་ན་མི་རྟག་པས་ཁྱབ་པ་ཚད་མས་གྲུབ་ཅིང་། སྒྲ་མི་རྟག་པ་མ་ཡིན་པར་ཁས་བླངས་པའི་གང་ཟག་ལ། སྒྲ་ཆོས་ཅན། མི་རྟག་པར་ཐལ། བྱས་པའི་ཕྱིར་ཞེས་པའི་ཐལ་འགྱུར་ལྟ་བུའོ།

			གཉིས་པ་ནི། གཞན་འདྲ་བ་ལ། སྒྲ་མི་རྟག་པར་ཁས་མི་ལེན། སྒྲ་མི་རྟག་པ་མ་ཡིན་པར་ཡང་ཁས་མི་ལེན་པའི་གང་ཟག་ལ། སྒྲ་ཆོས་ཅན། མི་རྟག་པར་ཐལ། བྱས་པའི་ཕྱིར་ཞེས་པའི་ཐལ་འགྱུར་ལྟ་བུའོ། ། གཉིས་པ་རྒྱུ་མཚན་དངོས་ནི། རྩ་བ་ལས།

			ཤེས་པར་འདོད་པའི་ཆོས་ཅན་དང་། །

			བསྒྲུབ་བྱའི་ཆོས་སུ་གཟུང་བྱ་དང་། །

			ཤེས་བྱེད་ཀྱིས་ནི་གཏན་ཚིགས་གསུམ། །

			ཐལ་ངག་འགོད་པའི་རྒྱུ་ཡིན་ནོ། །

			ཞེས་བྱུང་། ཆོས་ཅན་དང་། ཆོས་དང་། གཏན་ཚིགས་གསུམ་བསྒྲུབ་བྱ་སྒྲུབ་བྱེད་དུ་ཁས་ལེན་པའི་ཆེད་དུ་ཐལ་ངག་བཀོད་པ་ཡིན་པས། དེ་གསུམ་ནི་ཐལ་ངག་འགོད་པའི་རྒྱུ་མཚན་ཡིན་ནོ། །གཉིས་པ་ལ་གཉིས་ལས། དང་པོ་མདོར་བསྟན་ནི། རྩ་བ་ལས།

			གཞུང་ལུགས་རྣམས་ལས་བཤད་ལྟར་ན། །

			རང་རྒྱུད་ངག་དང་ཐལ་ངག་གཉིས། །

			ཞེས་བྱུང་། གཞུང་ལུགས་ཆེན་མོ་རྣམས་ལས་བཤད་པ་ལྟར་ན། རང་རྒྱུད་ཀྱི་སྦྱོར་ངག་དང་ཐལ་འགྱུར་གཉིས་གསུངས་སོ། །གཉིས་པ་རྒྱས་བཤད་ལ་གསུམ། སྦྱོར་བ་དང་ཐལ་འགྱུར་སོ་སོའི་མཚན་གཞི་དང་། སོ་སོའི་དོན། འཕྲོས་དོན་ཅུང་ཟད་བཤད་པའོ། །དང་པོ་ནི། རྩ་བ་ལས།

			དང་པོ་མཉན་བྱ་ཆོས་ཅན་བཟུང་། །

			མི་རྟག་ཡིན་ཏེ་བྱས་པའི་ཕྱིར། །

			ཞེས་པ་ལྟ་བུའི་སྦྱོར་ངག་ཡིན། །

			གཉིས་པ་ཆོས་ཅན་དེ་ཉིད་བཟུང་། །



			མ་བྱས་པར་ཐལ་རྟག་པའི་ཕྱིར། །

			ཞེས་པ་ལྟ་བུའི་ཐལ་ངག་ཡིན། །

			ཞེས་བྱུང་། དང་པོའི་སྦྱོར་ངག་ཡོད་དེ། མཉན་བྱ་ཆོས་ཅན། མི་རྟག་པ་ཡིན་ཏེ། བྱས་པ་ཡིན་པའི་ཕྱིར་ཞེས་པ་ལྟ་བུའི་སྦྱོར་ངག་དེ་དེ་ཡིན་པའི་ཕྱིར། དེ་ཆོས་ཅན། ཁྱོད་ལ་སྦྱོར་ངག་ཅེས་པའི་སྒྲ་དོན་ཡོད་དེ། རྟགས་ཆོས་དོན་གསུམ་ལྷན་ཅིག་ཏུ་སྦྱོར་བའི་ངག་ཡིན་པའི་ཕྱིར།

			གཉིས་པ་ཐལ་ངག་ཡོད་དེ། མཉན་བྱ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར། ཞེས་པ་ལྟ་བུའི་ཐལ་ངག་དེ་དེ་ཡིན་པའི་ཕྱིར། དེ་འདྲའི་ཐལ་འགྱུར་ཆོས་ཅན། ཁྱོད་ལ་ཐལ་ངག་ཅེས་པའི་སྒྲ་དོན་ཡོད་དེ། བསལ་བ་ལ་ཐལ་ཞེས་པའི་ངག་དང་ལྡན་པས་ན་ཐལ་ངག་ཅེས་བརྗོད་པའི་ཕྱིར་རོ། །གཉིས་པ་ནི། རྩ་བ་ལས།

			དང་པོ་བསྒྲུབ་བྱའི་དམ་བཅའ་ལ། །

			ཤེས་བྱེད་རྟགས་སུ་བཀོད་པ་ཡིན། །

			གཉིས་པ་རྒོལ་བ་ཕ་རོལ་གྱི། །

			ཁས་བླངས་རྟགས་སུ་བཀོད་ནས་ཀྱང་། །



			མི་འདོད་ཚད་བསལ་ཐལ་བར་འཕངས། །

			ཞེས་བྱུང་། སྦྱོར་ངག་དང་ཐལ་ངག་གཉིས་ལས། དང་པོ་སྦྱོར་ངག་བཀོད་པ་ལ་ཆོས་ཅན། རྒྱུ་མཚན་ཡོད་དེ། སྒྲ་མི་རྟག་པར་བསྒྲུབ་པའི་རྟགས་ཡང་དག་འགོད་པ་སྐབས་སུ་བབ་པའི་གང་ཟག་ལ། སྦྱོར་བ་དེའི་བསྒྲུབ་བྱའི་དམ་བཅའ་སྒྲ་མི་རྟག་པ་ལ་ཚད་མས་ངེས་པ་རྙེད་པའི་ཕྱིར་དུ། ཤེས་བྱེད་བྱས་པ་རྟགས་སུ་བཀོད་པ་ཡིན་པའི་ཕྱིར།

			གཉིས་པ་ཐལ་ངག་བཀོད་པ་ལ་ཆོས་ཅན། རྒྱུ་མཚན་ཡོད་དེ། བྱས་རྟགས་ཀྱིས་སྒྲ་མི་རྟག་པར་བསྒྲུབ་པའི་སྒྲུབ་བྱེད་ཡང་དག་འཕེན་པའི་ཐལ་འགྱུར་འགོད་པ་སྐབས་སུ་བབ་པའི་ཕྱི་རྒོལ་ཡང་དག་ལ། སྒྲ་རྟག་པར་འདོད་པའི་ལོག་རྟོག་གཞོམ་པའི་ཕྱིར་དུ། རྒོལ་བས་ཕ་རོལ་གྱི་ཁས་བླངས་སྒྲ་རྟག་པ་རྟགས་སུ་བཀོད་ནས་ཀྱང་། སྒྲ་མ་བྱས་པར་མི་འདོད་ཀྱང་སྒྲ་མ་བྱས་པར་ཚད་མས་བསལ་བ་ཐལ་བར་འཕངས་པ་ཡིན་པའི་ཕྱིར། གསུམ་པ་ནི། རྩ་བ་ལས།

			ཚད་བསལ་འདི་ཡི་དབང་བྱས་ནས། །

			དེང་སང་བསལ་བ་ཞེས་པར་གྲགས། །

			དེ་ལྟའི་འགོད་ཚུལ་གཉིས་ཀ་ལའང་། །

			ཡོངས་གྲགས་རྟགས་བསལ་ཞེས་འབོད་ལས། །

			ཞེས་བྱུང་། ཚད་མས་བསལ་བ་འདི་ཡི་དབང་དུ་བྱས་ནས་དེང་སང་བསལ་བ་ཞེས་པ་ཚད་མས་མ་གྲུབ་པའི་དོན་དུ་མཁས་པ་རྣམས་ལ་ལེགས་པར་གྲགས་པ་ཡིན་པའི་ཕྱིར། འདི་ལྟ་བུའི་ཐལ་འགྱུར་དང་རྟགས་སྦྱོར་གཉིས་ཀྱི་རྟགས་བསལ་འགོད་ཚུལ་གཉིས་ཀ་ལའང་ཡོངས་གྲགས་ཀྱི་རྟགས་བསལ་ཞེས་འབོད་པ་ཡིན་ནོ། །གསུམ་པ་ལན་ལ་ཁྱབ་པའི་ལན་གཉིས་རྒྱས་པར་བཤད་པ་དང་། ལན་གྱི་གྲངས་བཤད་པ་གཉིས། དང་པོ་ནི། རྩ་བ་ལས།

			དེས་ན་ལག་ཏུ་བླང་བྱ་ནི། །

			རྟགས་ལ་ན་སྦྱར་བསལ་བ་ལ། །

			དགོས་ཁྱབ་གཉིས་དང་ལྡོག་སྟེ་འབུད། །

			ཆོས་ཅན་ཁྱབ་པའི་རྗེས་མི་འབྲང་། །



			བཀོད་ཚེ་རྟགས་བསལ་རྗེས་སུ་འབྲངས། །

			རྟགས་ལ་ལ་སྦྱར་བ་ཡང་ཡོད། །

			ཆོས་ལ་ཤེས་བྱས་ཁྱབ་ཅེས་བཞིན། །

			འདི་ལ་ལ་བཞག་གོ་བ་ཚང་། །



			གཞན་དུ་འཐད་པ་མིན་པར་གོ །

			འོན་ཀྱང་བྱེད་མཁན་ཤིན་ཏུ་མང་། །

			ཞེས་བྱུང་། དེས་ན་ལག་ཏུ་བླང་བར་བྱ་བའི་ཚུལ་ནི། དེ་ལྟར་ལག་ཏུ་ལེན་པའི་ཚེ་རྟགས་ལ་ན་སྦྱར་བ་སྟེ། རྟགས་དེ་ཡིན་ན་བསལ་བ་དེ་ཡིན་དགོས་ཞེས་པའམ་ཡིན་པས་ཁྱབ་ཅེས་པ་གཉིས་དང་། རྟགས་དེ་ཡིན་ན་བསལ་བ་དེ་མ་ཡིན་དགོས། མ་ཡིན་པས་ཁྱབ་ཅེས་པ་གཉིས་དང་ལྡོག་སྟེ་འབུད་ཚུལ་ཡང་ཡོད་ལ། ཁྱབ་པ་སློང་ཚེ། ཆོས་ཅན་ཁྱབ་པའི་རྗེས་སུ་མི་འབྲང་ལ། བཀོད་ཚེ་རྟགས་དང་བསལ་བ་གཉིས་ཙམ་ངེས་པར་རྗེས་སུ་འབྲངས་དགོས་སོ། །རྟགས་ལ་ལ་སྦྱར་ཏེ་ཆོས་ལ་ཤེས་བྱས་ཁྱབ་ཅེས་པ་བཞིན་འདི་ལ་ལ་བཞག་ཚེ་སྔར་གྱི་གོ་བ་ཚང་ངོ་། །དེ་ལས་གཞན་དུ་བུམ་པ་ཤེས་བྱས་ཁྱབ་ཅེས་པ་ལྟ་བུ་དང་། བུམ་པ་ནི་ཤེས་བྱས་ཁྱབ་ཅེས་པ་ལྟ་བུ་འཐད་པ་མིན་པར་གོ་ལ། འོན་ཀྱང་དེང་སྐབས་དེའི་ཐ་སྙད་བྱེད་མཁན་ཤིན་ཏུ་མང་ངོ་། །གཉིས་པ་ནི། རྩ་བ་ལས།འདོད་རྟགས་མ་གྲུབ་ཁྱབ་པ་མེད། །

			འདོད་རྟགས་མ་གྲུབ་ཁྱབ་པ་མེད། །

			ཁྱབ་པ་འགལ་དང་ཐེ་ཚོམ་ཟ། །

			ལྔ་པོ་ལན་ཞེས་བྱ་བ་ཡིན། །

			ཡང་ན་ཁྱབ་ལན་གཅིག་ཏུ་བསྡུ། །



			རྣམ་པར་ཐར་པའི་སྒོ་བཞིར་གྲགས། །

			ཞེས་བྱུང་། འདོད། རྟགས་མ་གྲུབ། ཁྱབ་པ་མེད། ཁྱབ་པ་འགལ། ཐེ་ཚོམ་ཟ་བ་སྟེ་ལྔ་པོ་ལ་ལན་ཞེས་བྱ་ལ། ཡང་ན་ཁྱབ་པའི་ལན་གཉིས་གཅིག་ཏུ་བསྡུས་ཏེ། རིགས་གཏེར་ལས།

			དེས་ན་མཁས་པའི་ཐལ་འགྱུར་ལན། །

			རྣམ་པར་ཐར་པའི་སྒོ་བཞི་གདབ། །

			ཅེས་བཤད་པ་ལྟར་རྣམ་པར་ཐར་པའི་སྒོ་བཞིར་གྲགས་སོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། ཐལ་འགྱུར་དང་སུན་འབྱིན་གཉིས་འགལ་བ་ཡིན་པར་ཐལ། སུན་འབྱིན་ཡིན་ན་ཐལ་འགྱུར་ཡིན་པས་མ་ཁྱབ་པའི་ཕྱིར་ཟེར་ན། མ་ཁྱབ། འདོད་མི་ནུས་ཏེ། སྒྲ་ཆོས་ཅན། མ་བྱས་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་འདི་སུན་འབྱིན་ཡིན་པའི་ཕྱིར། དེ་འདྲའི་ཐལ་འགྱུར་འདི་སུན་འབྱིན་ཡིན་པར་ཐལ། སྒྲ་རྟག་པར་ཁས་ལེན་པ་ལ་སུན་འབྱིན་ཡིན་པའི་ཕྱིར། སྒྲ་རྟག་པར་ཁས་ལེན་པ་ལ་སུན་འབྱིན་ཡིན་པར་ཐལ། སྒྲ་རྟག་པར་ཁས་ལེན་པ་རྣམས་ལ་སུན་འབྱིན་དུ་འཕངས་པ་ཡིན་པའི་ཕྱིར།

			༢ ཁ་ཅིག་ན་རེ། སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར་ཞེས་པའི་ཐལ་འགྱུར་གྱི་རྟགས་གྲུབ་པར་ཐལ། རྟག་པ་དེ་དེ་འདྲའི་ཐལ་འགྱུར་གྱི་རྟགས་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། རྟག་པ་ཆོས་ཅན། མ་བྱས་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་གྱི་རྟགས་ཡིན་པར་ཐལ། སྒྲ་ཆོས་ཅན། མ་བྱས་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་གྱི་རྟགས་སུ་བཀོད་པ་ཡིན་པའི་ཕྱིར།

			༣ ཁ་ཅིག་ན་རེ། སྒྲ་བྱས་པ་དང་མི་རྟག་པར་ཚད་མས་གྲུབ་ཅིང་། བྱས་ན་རྟག་པས་ཁྱབ་པ་ཁས་ལེན་པའི་གང་ཟག་གི་ངོར། སྒྲ་ཆོས་ཅན། རྟག་པ་ཡིན་པར་ཐལ། བྱས་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཀྱི་དངོས་ཁྱབ་ཚད་མས་གྲུབ་པར་ཐལ། ཁྱོད་ཐལ་འགྱུར་ཡང་དག་ཡིན་པའི་ཕྱིར་ཟེར་ན། མ་ཁྱབ། རྟགས་གྲུབ་སྟེ། རང་འགོད་པ་སྐབས་སུ་བབ་པའི་རྒོལ་བས་ལན་གྱིས་ལྡོག་པར་མི་ནུས་པའི་ཐལ་འགྱུར་ཡིན་པའི་ཕྱིར་རོ། །

			༤ ཁ་ཅིག་ན་རེ། སྒྲ་སྡུད་འཁོར་ལོ་ལས་བྱུང་བའི་སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར་ཞེས་བཀོད་པའི་ཐལ་འགྱུར་ཆོས་ཅན། ཐལ་འགྱུར་མ་ཡིན་པར་ཐལ། ཐལ་ངག་མ་ཡིན་པའི་ཕྱིར། མ་གྲུབ་ན། སྒྲ་སྡུད་འཁོར་ལོ་ལས་བྱུང་བའི་སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར་ཞེས་བཀོད་པའི་ཐལ་འགྱུར་ཆོས་ཅན། ཐལ་ངག་མ་ཡིན་པར་ཐལ། ངག་མ་ཡིན་པའི་ཕྱིར། མ་གྲུབ་ན། སྒྲ་སྡུད་འཁོར་ལོ་ལས་བྱུང་བའི་སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར་ཞེས་བཀོད་པའི་ཐལ་འགྱུར་ཆོས་ཅན། ངག་མ་ཡིན་པར་ཐལ། སྐྱེས་བུའི་བྱེད་པ་ལྕེ་རྐན་ལས་བྱུང་བའི་ངག་མ་ཡིན་པའི་ཕྱིར་ཟེར་ན། དཔྱད་པར་བྱའོ། །

			༥ ཁ་ཅིག་ན་རེ། སྒྲ་ཆོས་ཅན། མ་བྱས་པ་ཡིན་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ཐལ་འགྱུར་ཡང་དག་མ་ཡིན་པར་ཐལ། ལན་གྱིས་ལྡོག་པར་མི་ནུས་པའི་ཐལ་ངག་མ་ཡིན་པའི་ཕྱིར། མ་གྲུབ་ན། དེ་འདྲའི་ཐལ་འགྱུར་ཆོས་ཅན། ལན་གྱིས་ལྡོག་པར་མི་ནུས་པའི་ཐལ་ངག་མ་ཡིན་པར་ཐལ། ལན་གྱིས་ལྡོག་པར་ནུས་པའི་ཐལ་ངག་ཡིན་པའི་ཕྱིར། མ་གྲུབ་ན། སྒྲ་ཆོས་ཅན། མ་བྱས་པར་ཐལ། རྟག་པ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། ལན་གྱིས་ལྡོག་པར་ནུས་པའི་ཐལ་ངག་ཡིན་པར་ཐལ། ཐལ་འགྱུར་དེའི་རྟགས་ལ་རྟགས་མ་གྲུབ་ཅེས་ལན་བཏབ་ན་ལན་དོན་མཐུན་ཐེབས་པའི་ཕྱིར་ཟེར་ན། འདི་ལ་རིགས་པའི་རོལ་རྩེད་བྱའོ།། །།





ལྟ་བ་དབུ་མར་འཇུག་ཚུལ།


			གཞན་ལུགས་དགག་པ་ལ།


			༡ ཁ་ཅིག་ན་རེ། བསྡུས་པ་འདི་གཏན་ཚིགས་རིག་པ་ཡིན་གྱི་ནང་རིག་པ་མ་ཡིན་པས་གྲོལ་བ་དོན་གཉེར་ལ་ཉེར་མཁོ་མེད་དོ་ཟེར་ན། སྡེ་བདུན་མདོ་དང་བཅས་པ་ཆོས་ཅན། ནང་རིག་པ་མ་ཡིན་པར་ཐལ། གཏན་ཚིགས་རིག་པ་ཡིན་པའི་ཕྱིར། མ་གྲུབ་ན། སྡེ་བདུན་མདོ་དང་བཅས་པ་ཆོས་ཅན། ཁྱོད་གཏན་ཚིགས་རིག་པ་ཡིན་པར་ཐལ། ཁྱོད་ཀྱིས་རང་ཕྱོགས་བསྒྲུབ་པར་བྱེད་པའི་སྒྲུབ་བྱེད་འགོད་ལུགས་དང་།གཞན་ཕྱོགས་སུན་འབྱིན་ཚུལ་སོགས་བརྡ་སྤྲོད་པ་དང་ཐུན་མོང་ལ་གྲགས་པའི་ལུགས་ལྟར་བསྟན་པའི་ཕྱིར། རྩ་བར་འདོད་ན། སྡེ་བདུན་མདོ་དང་བཅས་པ་ཆོས་ཅན། ཁྱོད་ནང་རིག་པ་ཡིན་པར་ཐལ། ཁྱོད་ནང་གི་སེམས་རྒྱུད་ཀྱི་ཐོག་ཏུ་མི་འདོད་པ་ཀུན་ཉོན་ཕྱོགས་ཀྱི་རྒྱུ་འབྲས་དང་། དེ་འགོག་པར་བྱེད་པ་རྣམ་བྱང་ཕྱོགས་ཀྱི་རྒྱུ་འབྲས་སྟོན་པའི་བསྟན་བཅོས་ཡིན་པའི་ཕྱིར་ཏེ། ཁྱོད་ལྷག་པ་ཤེས་རབ་ཀྱི་བསླབ་པ་གཙོ་བོར་གཏན་ལ་འབེབས་པའི་མངོན་པའི་བསྟན་བཅོས་ཡིན་པའི་ཕྱིར་རོ། །དེས་ན་ནང་རིག་པ་དང་གཏན་ཚིགས་རིག་པ་ལ་མུ་བཞི་སྟེ། ནང་རིག་པ་ཁོ་ན་ཡིན་པ་མདོ་རྩ་བ་ལྟ་བུ། གཉིས་ཀ་ཡིན་པ་སྡེ་བདུན་ལྟ་བུ། གཏན་ཚིགས་རིག་པ་རྐྱང་པ་ཡིན་པ་ཕྱི་རོལ་པའི་རྩོད་གཞུང་ལྟ་བུ། གཉིས་ཀ་མ་ཡིན་པ་རིག་བྱེད་ཀྱི་གཏམ་རྒྱུད་ལྟ་བུའོ། །

			༢ ཁ་ཅིག་ན་རེ། བསྡུས་པ་སྤྱིའི་གོ་བབ་དང་། ཡིན་ལོག་མིན་ལོག་སོགས་འབྲེལ་མེད་ཀྱི་ཚིག་འཁྲི་རྣམས་གཞུང་དོན་ཟབ་རྒྱས་གཏན་ལ་འབེབས་ཚེ་དགོས་པ་ཅིའང་མེད་དོ་ཟེར་ན། དེ་ནི་བསྡུས་པའི་མིང་དོན་ཙམ་ཡང་མ་ཤེས་པའི་ནང་མཚང་བསྟན་པ་ཡིན་ཏེ། བསྡུས་པ་ཞེས་པའི་མིང་དེ་དོན་གང་ལ་འཇུག་པའི་གཞི་ནི། གསུང་རབ་མཐའ་དག་གི་སྙིང་པོ་གཅེས་བཏུས་གོ་བདེ་མིང་དོན་བརྡ་སྤྲོད་ཀྱི་དབང་དུ་བྱས་པས་བསྡུས་པ་ཞེས་བཏགས་པ་ཡིན་ཏེ། སྔོན་གྱི་ཁ་སྐད་དུ།

			རྒྱལ་བའི་བཀའ་དང་དེ་འགྲེལ་བསྟན་བཅོས་ཀྱི། །

			དགོངས་དོན་མ་ལུས་ལེགས་པར་བསྡུས་པས་ན། །

			བསྡུས་པ་ཞེས་སུ་མཁས་པས་མཚན་དུ་བཏགས། །

			ཞེས་ཟེར་བ་སྣང་བས། དེས་ན་བསྡུས་པ་ཞེས་པ་ནི་བརྗོད་བྱའི་མིང་དངོས་དང་། གྲྭ་ཞེས་པ་ནི། དེ་ཉིད་སློབ་པའི་སྡེ་ཚན་གྱི་གྲྭ་སྟེ། དཔེར་ན་སྔགས་གྲྭ། བཤད་གྲྭ། ལུང་གྲྭ། རིགས་གྲྭ་སོགས་ཀྱིས་མཚོན་ནོ། །དེང་སང་བསྡུས་ར་ཞེས་པ་ནི་སྒྲ་ཟུར་ཆག་པ་ཡིན་ནོ། །དེས་ན་གཞུང་ལུགས་ཆེན་པོ་རྣམས་ཀྱི་ཚིག་དོན་ཐོས་བསམ་གྱིས་གཏན་ལ་ཕབ་ནས་ཚད་མས་དྲངས་པའི་ངེས་པ་སྐྱེ་བ་ཡང་རིགས་པ་ཡང་དག་ལ་བརྟེན་དགོས། རིགས་པའི་སྒོ་དང་པོར་བདེ་བླག་ཏུ་འབྱེད་པ་ལ་བསྡུས་སྦྱོར་གྱི་གཞུང་འདི་མཆོག་ཏུ་བསྔགས་པ་ཡིན་ཏེ། རྗེ་བཙུན་ས་པཎ་གྱིས།

			བསྟན་བཅོས་བསྡུས་པ་སྒོ་མོ་འབྱེད་པ་ཡི། །

			ལྡེ་མིག་ཏུ་ནི་མཁས་པ་རྣམས་ཀྱིས་བཞེད། །

			ཅེས་གསུངས་པའི་ཕྱིར། དེས་ན་ཡིན་ལོག་མིན་ལོག་སོགས་ཀྱི་ཚིག་འཁྲི་གཏོང་བ་ནི་ལས་དང་པོ་རིགས་པ་བྱང་ཆེད་ཡིན་ལ། སྤྱིར་དོན་གྱི་སྒྲོ་འདོགས་གཅོད་པ་ཚིག་གི་སྒྲོ་འདོགས་གཅོད་པ་ལ་ལྟོས་དགོས་པའི་ཕྱིར་རོ། །





རང་ལུགས་བཞག་པ་ལ།


			ལྔ་པ་ལྟ་བ་དབུ་མར་འཇུག་ཚུལ་ལ། དབུ་མར་འཇུག་བྱེད་ཀྱི་རིགས་པ་དངོས་དང་། བསྡུས་པའི་རིགས་པ་ཐམས་ཅད་བརྒྱུད་ནས་དབུ་མར་འཇུག་བྱེད་དུ་བསྟན་པ་གཉིས། དང་པོ་ནི། རྩ་བ་ལས།

			ལྟ་བ་དབུ་མར་འཇུག་ཚུལ་ནི། །

			ཕྱི་ནང་དངོས་པོ་ཀུན་ཆོས་ཅན། །

			བདག་མེད་ཡིན་ཏེ་ཅིའི་ཕྱིར་ན། །

			བདག་མེད་མ་ཡིན་པ་ཡི་ཕྱིར། །



			ཞེས་པའི་གཏན་ཚིགས་ཆེན་པོའི་དོན། །

			ཆོས་ཀུན་སྤྲོས་བྲལ་བདག་མེད་དེ། །

			བདག་མེད་མིན་པའང་བདག་མེད་དོ། །

			ཞེས་པའི་གནས་ཚུལ་དབུ་མར་ཞུགས། །

			ཞེས་བྱུང་། དེ་ཡང་ཕྱི་ཡི་དངོས་པོ་དང་མིག་སོགས་ནང་གི་དངོས་པོ་ཀུན་ཆོས་ཅན། བདག་མེད་ཡིན་ཏེ། རྒྱུ་མཚན་ཅིའི་ཕྱིར་ན་བདག་མེད་མ་ཡིན་པའང་བདག་མེད་ཡིན་པའི་ཕྱིར། ཞེས་པའི་གཏན་ཚིགས་སམ་རིགས་པ་ཆེན་པོའི་དོན་ནི། ཆོས་ཀུན་ཆོས་ཅན། སྤྲོས་པ་ཐམས་ཅད་དང་བྲལ་བའི་བདག་མེད་པ་ཡིན་ཏེ། བདག་མེད་མ་ཡིན་པའང་བདག་མེད་པ་ཡིན་པའི་ཕྱིར་ནའོ། །ཞེས་པའི་གནས་ཚུལ་མཐར་ཐུག་པའི་དོན་ནི་དབུ་མར་ཞུགས་པ་ཡིན་ནོ། །གཉིས་པ་ནི། རྩ་བ་ལས།

			གཞན་ཡང་བསྡུས་པའི་རིགས་པ་ལ། །

			དཔྱད་ན་ཐོག་མཐའ་མི་རྙེད་ཅིང་། །

			དབུས་སུའང་གནས་པར་མི་འགྱུར་ཏེ། །

			ཁས་བླངས་ཐམས་ཅད་འཇིག་པར་འགྱུར། །



			ཐོག་མཐའ་མེད་ཅིང་དབུས་མི་དམིགས། །

			ཁས་བླངས་མེད་ཅིང་གྲུབ་མཐའ་མེད། །

			དེའི་ཚེ་དབུ་མ་ཆེན་པོ་འོ། །

			ཞེས་བྱུང་། གཞན་ཡང་བདག་མེད་ཙམ་དུ་མ་ཟད། བསྡུས་པའི་རིགས་པ་གཞན་རྣམས་ལ་ཡང་དཔྱད་ན་ཐོག་མཐའ་དབུས་གང་དུའང་གནས་པར་མི་འགྱུར་ཏེ། མཚམས་མི་རྙེད་ཅིང་ཚུགས་མི་ཐུབ་པས་ཁས་བླངས་ཐམས་ཅད་འཇིག་པར་འགྱུར་བའི་ཕྱིར། དེའི་ཚེ་དཔྱད་ན་ཐོག་མ་དང་མཐའ་མ་མེད་ཅིང་དབུས་སུ་ཡང་ཚད་མས་མི་དམིགས་ཤིང་། དེས་ན་ཁས་བླངས་མེད་ཅིང་གྲུབ་མཐའ་ཡང་མེད་དེ། དེའི་ཚེ་དབུ་མ་ཆེན་པོའོ་ཞེས་པའི་དོན་ཏེ། སྟོན་པ་བཅོམ་ལྡན་འདས་ཀྱིས་ཆོས་ཀྱི་ཕུང་པོ་ཇི་སྙེད་ཅིག་གསུངས་པ་ཐམས་ཅད། གདུལ་བྱའི་རྒྱུད་ལ་ཡང་དག་པའི་ལྟ་བ་རྟོགས་པའི་ཤེས་རབ་སྐྱེད་པ་དང་། དེ་རྣམས་ཐར་པ་ཐོབ་པའི་ཐབས་སུ་གསུངས་པའི་ཕྱིར། ཇི་སྐད་དུ།

			ཆོས་ཀྱི་ཕུང་པོ་བརྒྱད་ཁྲི་དང་། །

			བཞི་སྟོང་གསུངས་པ་ཐམས་ཅད་ཀྱང་། །

			སྟོང་ཉིད་འདི་ལ་གཞོལ་བར་འབབ། །

			ཅེས་དང་། སྡུད་པར།

			རྒྱལ་བ་འདས་དང་མ་བྱོན་ཕྱོགས་བཅུར་གང་བཞུགས་པ། །

			ཀུན་ལམ་ཕ་རོལ་ཕྱིན་པ་འདི་ཡིན་གཞན་མ་ཡིན། །

			ཞེས་དང་། སྤྱོད་འཇུག་ལས།

			ཡན་ལག་འདི་དག་ཐམས་ཅད་ནི། །

			ཐུབ་པས་ཤེས་རབ་དོན་དུ་གསུངས། །

			ཞེས་གསུངས་པའི་ཕྱིར། འདིར་བཤད་པའི་དབུ་མ་ཆེན་པོ་ནི་དབུ་མ་གཞན་སྟོང་སྨྲ་བའི་གཞུང་ལུགས་ལས་འབྱུང་བ་ལྟར། ཡོད་མེད་ལ་སོགས་པའི་མཐའ་ཐམས་ཅད་དང་བྲལ་བའི་ཆོས་ཉིད་ཞིག་ཏུ་བསྟན་པ་ཡིན་ཏེ། རིགས་གཞུང་རྒྱ་མཚོ་ལས། “འདི་ལ་གཞན་དག་གི་བསམ་པ། དེ་ལྟར་ན་གསལ་སྟོང་དབྱེར་མེད་ཀྱི་སེམས་ཉིད་ཅེས་བརྗོད་པ་འདི་དངོས་པོའམ་འོན་ཏེ་དངོས་པོར་མེད་པ་གང་ཡིན། དང་པོ་ལྟར་ན་སྟོང་ཉིད་དངོས་པོར་སྨྲ་བས་དབུ་མ་པའི་ནང་ནས་བཞེངས་ལ། དངོས་པོར་མེད་ན་ཡང་རང་བཞིན་གྱི་གསལ་བར་གནས་པ་འགལ་ལོ་ཞེ་ན། བློའི་སྣང་ཚུལ་ལ་ཞེན་པ་ཁྱེད་ཅག་བདེན་ཏེ། ཁོ་བོ་ཅག་འདོད་པའི་དབུ་མ་པ་རྣམས་ནི་དངོས་པོ་དང་། དངོས་པོ་མེད་པ་དང་། ཡིན་པ་དང་། མ་ཡིན་པ་དང་། ཡོད་པ་དང་། མེད་པ་དང་། རྟག་པ་དང་། མི་རྟག་པ་དང་། སྟོང་པ་དང་། མི་སྟོང་པ་དང་། ཞི་བ་དང་། མ་ཞི་བ་དང་། བདག་ཅེས་བྱ་བ་དང་། བདག་མེད་ཅེས་བྱ་བ་དང་། གཅིག་དང་དུ་མ་ལ་སོགས་པ་འདི་དག་ཐམས་ཅད་ནི་ཕན་ཚུན་གཅིག་ལ་བལྟོས་ནས་བློ་འཁྲུལ་པས་བཀོད་པའི་སྣང་བ་ཙམ་དུ་སྨྲ་བ་ཡིན་ན། ཇི་ལྟར་ན་དེ་ལྟ་བུའི་ཀླན་ཀར་འགྱུར། ཇི་སྐད་དུ། འཕགས་པ་ལྷས་ཡེ་ཤེས་སྙིང་པོ་ཀུན་ལས་བཏུས་ཞེས་བྱ་བའི་བསྟན་བཅོས་ལས་གསུངས་པ་འདི་ལྟ་སྟེ།

			ཡོད་མིན་མེད་མིན་ཡོད་མེད་མིན། །

			གཉིས་ཀའི་བདག་ཉིད་མིན་པའང་མིན། །

			མཐའ་བཞི་རྣམ་པར་གྲོལ་བའི་ལམ། །

			དེ་ཉིད་དབུ་མ་པ་ཡི་རིག །

			ཞེས་གསུངས་ལ། དེ་བཞིན་དུ་སྤྱན་རས་གཟིགས་ཀྱིས་ཀྱང་།

			མི་རྟག་པ་མིན་རྟག་པའང་མིན། །

			གཅིག་མིན་དུ་མའི་མཚན་ཉིད་མིན། །

			དངོས་མིན་དངོས་པོ་མིན་པའང་མིན། །

			འདི་ནི་རྟེན་འབྲེལ་ཆོས་སྐུ་འོ། །

			ཞེས་བྱ་བ་ལ་སོགས་པ་དབུ་མའི་གཞུང་ལུགས་ཐམས་ཅད་ནས་མཐུན་པར་འབྱུང་བའི་ཕྱིར་རོ། །” ཞེས་གསུངས་པའི་ཕྱིར་དང་། རྗེ་མི་བསྐྱོད་ཞབས་ཀྱིས།

			སེམས་ཀྱི་གསལ་ཆ་འགགས་པ་མེད་པ་ལ། །

			འཁོར་འདས་སྤྲོས་པ་ཐམས་ཅད་འབྱུང་བ་ནི། །

			སློབ་དཔོན་ཐོགས་མེད་ཆེན་པོས་རྩ ལ་བཤད་མཛད། །

			སེམས་ཀྱི་སྟོང་ཆ་སྐྱེ་འགག་མེད་པ་ལ། །



			འཁོར་འདས་སྤྲོས་པ་ཐམས་ཅད་བྲལ་བ་ནི། །

			སློབ་དཔོན་ཀླུ་སྒྲུབ་ཆེན་པོས་རྩ ལ་བཤད་མཛད། །

			གཉིས་ཀའང་དགོངས་པ་འགལ་བ་མེད་དོ་གསུངས། །

			ཞེས་རང་བྱུང་ཞབས་ཀྱི་བཞེད་པ་བསྐྱར་བའི་ཚུལ་གྱིས་གསུངས་པའི་ཕྱིར་དང་། གཞན་ཡང་གཞུང་འདིའི་བྱེད་པོ་གར་དབང་ཆོས་ཀྱི་དབང་ཕྱུག་གིས་ཀྱང་། “འབྲས་རྟོག་གསུམ་པའི་མཐར་ཐུག་གི་ལྟ་བ་དང་། སྒྲུབ་བརྒྱུད་རིན་པོ་ཆེ་འདི་ཉིད་ཀྱི་འདོད་ལུགས་ཀྱི་ལྟ་བ་གནད་གཅིག་ཏུ་འབབ་བམ་ཞེ་ན། འབབ་ལ། དེ་ཡང་དབུ་མ་རང་སྟོང་གཞན་སྟོང་མི་འགལ་བའི་ནང་ནས་གཞན་སྟོང་གི་ཚུལ་དུ་གནས་པ་ཡིན་ནོ། །” ཞེས་གསུངས་པའི་ཕྱིར་རོ། །





རྩོད་པ་སྤོང་བ་ལ།


			༡ ཁ་ཅིག་ན་རེ། ཁྱོད་ལ་ཁས་བླངས་མེད་ཅིང་གྲུབ་མཐའ་མེད་ན། ཁྱོད་དབུ་མ་ཆེན་པོ་ཡིན་པས་ཁྱབ་པར་ཐལ། དེ་ཁྱོད་ཀྱི་དམ་བཅའ་ཡིན་པའི་ཕྱིར། མ་ཁྱབ། རྟགས་མ་གྲུབ་ན། བུམ་པ་ཆོས་ཅན། ཁྱོད་དབུ་མ་ཆེན་པོ་ཡིན་པར་ཐལ། ཁྱོད་ལ་ཁས་བླངས་མེད་ཅིང་གྲུབ་མཐའ་མེད་པ་ཡིན་པའི་ཕྱིར། དེར་ཐལ། ཁྱོད་སྤྲོས་བྲལ་ཡིན་པའི་ཕྱིར་ཟེར་ན། མ་ཁྱབ། འོ་ན་ཁོ་རང་ལ་བྱེ་མདོ་གཉིས་ཆོས་ཅན། ཁས་བླངས་མེད་ཅིང་གྲུབ་མཐའ་མེད་པར་ཐལ། སྤྲོས་བྲལ་ཡིན་པའི་ཕྱིར། རྟགས་ཁས། དེ་ལ་ཁོ་ན་རེ། བྱེ་མདོ་གཉིས་ཆོས་ཅན། དབུ་མ་ཆེན་པོ་ཡིན་པར་ཐལ། སྤྲོས་པ་དང་བྲལ་བའི་དབྱིངས་ཡིན་པའི་ཕྱིར་ཟེར་ན། རྟགས་མ་གྲུབ་སྟེ། དབུ་མ་ཆེན་པོ་ཡིན་ན་མཐར་འཛིན་དང་སྤྲོས་འཛིན་གྱི་དགག་བྱ་བཀག་ནས་བསྒྲུབ་བྱ་ཅི་ཡང་མི་བསྒྲུབ་པའི་སྤྲོས་པ་དང་བྲལ་བའི་ཆོས་དབྱིངས་ཡིན་དགོས་པའི་ཕྱིར།

			༢ ཁ་ཅིག་ན་རེ། ཁྱོད་ཀྱི་ལུགས་ལ་གཞི་གྲུབ་ན་སྟོང་ཉིད་ཡིན་པས་ཁྱབ་ན། བུམ་པ་ཆོས་ཅན། སྟོང་ཉིད་ཡིན་པར་ཐལ། གཞི་གྲུབ་པའི་ཕྱིར། འདོད་ན། བུམ་པ་ཆོས་ཅན། དོན་དམ་བདེན་པ་ཡིན་པར་ཐལ། སྟོང་ཉིད་ཡིན་པའི་ཕྱིར། ཁྱབ་སྟེ། དེ་གཉིས་དོན་གཅིག་མིང་གི་རྣམ་གྲངས་ཡིན་པའི་ཕྱིར་ཏེ། དབུས་མཐའ་ལས།

			སྟོང་པ་ཉིད་ནི་མདོར་བསྡུས་ན། །

			ཡང་དག་མཐའ་དང་དེ་བཞིན་ཉིད། །

			མཚན་མ་མེད་པ་དོན་དམ་སྟེ། །

			ཆོས་ཀྱི་དབྱིངས་དང་རྣམ་གྲངས་སོ། །

			ཞེས་གསུངས་པའི་ཕྱིར་ཟེར་ན། སྐྱོན་མེད་དེ། ལུང་དེའི་དོན་ནི་སྟོང་ཉིད་གོ་ཆོད་པོ་ལ་དགོངས་པའི་ཕྱིར་རོ། །

			༣ ཁ་ཅིག་ན་རེ། སྡེ་བདུན་མདོ་དང་བཅས་པའི་དགོངས་པའི་མཐར་ཐུག་སེམས་ཙམ་ཁོ་ན་ལ་གནས་ཏེ། དེ་མ་ཡིན་ན། དཔལ་ཆོས་ཀྱི་གྲགས་པས་རང་གི་དངོས་སློབ་ལྷ་དབང་བློས་རྣམ་འགྲེལ་གྱི་དགོངས་པ་སེམས་ཙམ་དུ་སྒྲས་ཟིན་ལྟར་བཀྲལ་བ་འཐད་པ་ཡིན་ཞེས་ཞལ་གྱིས་བཞེས་མི་རིགས་པར་ཐལ་ཞེ་ན། འདིའི་ལན་ནི་རྗེ་ཞྭ་དམར་དྲུག་པའི་ཚད་མའི་སྤྱི་དོན་འཇམ་དབྱངས་བཞད་པ་ལས། “སློབ་དཔོན་ལྷ་དབང་བློ་ལ་སོགས་པ་འགའ་ཞིག་གིས་དབུ་མའི་གཞུང་ལུགས་ཆེན་པོ་འདི་ཉིད་རྣམ་པར་ཤེས་པ་སྨྲ་བའི་ལུགས་སུ་བཀྲལ་བ་ལ། སློབ་དཔོན་ཆོས་ཀྱི་གྲགས་པ་ཐུགས་མུག་ནས།

			བློའི་ནུས་པ་ཆུང་བ་མེད་པ་དེ་དག་གིས་ཀྱང་ཟབ་མོ་འདི་ཉིད་རྟོགས་མེད་ཅན། །

			བརྩོན་འགྲུས་ཤིན་ཏུ་ལྷག་པར་གྱུར་པ་དེ་དག་གིས་ཀྱང་མཆོག་གི་དེ་ཉིད་མཐོང་མེད་ལྡན། །

			འགྲོ་བ་རྣམས་ལ་མཚུངས་པར་ལེགས་བཤད་སླར་འཛིན་བྱེད་པ་མི་རྙེད་པ་ཅན་ཁོ་བོའི་གཞུང་། །

			རྒྱ་མཚོ་ལ་ནི་ཆུ་བོ་བཞིན་དུ་རང་གི་ལུས་ལ་ཐིམ་ཞིང་ནུབ་པ་ཉིད་དུ་འགྱུར། །

			ཞེས་གསུངས་པར་མཛད་པའི་ཕྱིར་དང་། འདིར་གཏན་ལ་ཕབ་པའི་མཐར་ཐུག་གི་ཟབ་མོ་སྟོང་པ་ཉིད་དེ་རྣམ་པར་ཤེས་པ་སྨྲ་བའི་ལུགས་ལས་མ་འདས་ན། དེ་ཙམ་ནི་ལྷ་དབང་བློ་ལ་སོགས་པས་ཀྱང་རྟོགས་ནས་གཏན་ལ་ཕབ་ཅིང་བཀྲལ་ན། ཅིའི་ཕྱིར་ཁོ་བོའི་གཞུང་རང་ལ་ཐིམ་པར་འགྱུར་ཞེས་རང་གི་སློབ་མ་རྣམས་ཀྱིས་འདིར་བསྟན་པའི་ཟབ་མོ་དེ་ཉིད་མ་རྟོགས་པར་གསུང་བར་མཛད། དེས་ན་སློབ་དཔོན་གྱི་གསུང་འདི་ནི་བསྟན་བཅོས་ཀྱི་མཐར་ཐུག་གི་དགོངས་པ་དབུ་མར་གནས་ཀྱང་། རྣམ་པར་ཤེས་པ་སྨྲ་བའི་ལུགས་སུ་འཆད་པ་རྣམས་ལ་ཐུགས་མ་རངས་པའི་གསུང་དུ་གསལ་ལོ།།” ཞེས་དང་། རྗེ་ཀརྨ་ཕྲིན་ལས་པའི་ཞལ་སྔ་ནས་ཀྱང་།

			སྡེ་བདུན་རྩ་བ་མདོ་དང་བཅས་རྣམས་ཀྱང་། །

			དགོངས་པའི་མཐར་ཐུག་དབུ་མ་ཆེ་ཡིན་མོད། །

			གནས་སྐབས་གདུལ་བྱ་གང་ལ་གང་འདུལ་དུ། །

			དབུ་མ་ཆེ་དང་སེམས་ཙམ་མདོ་སྡེ་པའི། །



			གྲུབ་མཐའ་འདྲེས་པ་ལྟ་བུ་གསུངས་པ་ལ། །

			རྣམ་དཔྱོད་དམན་རྣམས་བློ་གྲོས་མ་ཞུགས་པས། །

			ལ་ལས་མདོ་སེམས་དབུ་མ་པ་རུ་འདོད། །

			འགའ་ཞིག་སེམས་ཙམ་སྨྲ་བ་ཁོ་ན་ཟེར། །



			དེ་དག་རང་མགོ་འཁོར་བའི་ཅོལ་ཆུང་ཡིན། །

			ཞེས་གསུངས་པ་ལྟར་དོན་ལ་གནས་པའི་ཕྱིར་རོ།། །།





མཇུག་གི་དོན།


			གསུམ་པ་འཇུག་གི་དོན་ལ་བཞི་ལས། དང་པོ་གཞུང་འདིར་འཇུག་རིགས་པར་གདམས་པ་ནི། རྩ་བ་ལས།

			དལ་འབྱོར་སྐྱོན་མེད་དབང་པོ་ཚང་། །

			བློ་གསལ་གཞོན་ནུ་ཤེས་འདོད་རྣམས། །

			རིགས་ཚུལ་འདི་ལ་བསླབ་པར་རིགས། །

			འདི་མི་ཤེས་ན་མི་ཡི་ལུས། །



			ལུག་གི་གོ་འཕང་ཅན་དུ་ངེས། །

			ཞེས་བྱུང་། དལ་བ་བརྒྱད་དང་འབྱོར་བ་བཅུ་སྐྱོན་མེད་ཅིང་། དབང་པོ་མཐའ་དག་ཚང་ཞིང་བློ་གྲོས་གསལ་བའི་གཞོན་ནུ་ཐུན་མོང་དང་ཐུན་མོང་མ་ཡིན་པའི་རིགས་ལམ་ཤེས་པར་འདོད་པ་རྣམས་སྙོམ་ལས་དང་ལེ་ལོའི་ངང་དུ་ཡུད་ཙམ་ཡང་མི་འཕུལ་བར། རྣམ་དག་གཞུང་གི་སྒོ་བརྒྱ་འབྱེད་པའི་རིགས་ཚུལ་བསྡུས་གཞུང་རིགས་པའི་རྒྱ་མཚོ་འདི་ལ་བསླབ་པར་རིགས་ཏེ། རིགས་ཚུལ་འདི་མི་ཤེས་ན་མི་ཡི་ལུས་རྟེན་ཁྱད་པར་ཅན་ཐོབ་ཀྱང་། ལུག་གི་གོ་འཕང་ཅན་དུ་ངེས་པ་ལས་གཞན་མི་སྲིད་ཅིང་། ད་རེས་ཚེ་གང་ཐོས་བསམ་བྱེད་པའི་དོན་གོ་དེ་ཁ་ཕྱིར་བལྟར་མ་སོང་བར། རང་རྒྱུད་ཀྱི་ཉོན་མོངས་འདུལ་བའི་ཐབས་སུ་འཁྱེར་ཤེས་པར་བྱས་ཏེ། གཞུང་དོན་ཐམས་ཅད་གདམས་ངག་ཏུ་ཤར་བའི་ཐབས་ལ་བློའི་ནུས་པ་དང་རྩ ལ་ཅི་ཡོད་ཀྱིས་འབད་ན་རིང་པོར་མི་ཐོགས་པར་མཁས་གྲུབ་གཉིས་དང་ལྡན་པར་འགྱུར་ཏེ། རང་གཞན་བསྟན་འགྲོ་ཡོངས་ལ་ཕན་བདེ་རྒྱ་ཆེན་པོ་བདེ་བླག་ཏུ་སྒྲུབ་ནུས་པ་སོགས་རང་རང་གིས་ཐོབ་པའི་དལ་འབྱོར་གྱི་རྟེན་ལ་སྙིང་པོ་ལོན་པ་ཞིག་ཅིས་ཀྱང་འོང་བ་ཡིན་པས་དེ་དེ་བཞིན་དུ་འབད་པར་འཚལ་ᩧᨓ། ཇི་སྐད་དུ། རྒྱལ་སྲས་ཞི་བ་ལྷས།

			དལ་འབྱོར་འདི་ནི་རྙེད་པར་ཤིན་ཏུ་དཀའ། །

			སྐྱེས་བུའི་དོན་གྲུབ་ཐོབ་པར་གྱུར་པ་ལ། །

			གལ་ཏེ་འདི་ལ་ཕན་པ་མ་བསྒྲུབས་ན། །

			ཕྱི་ནས་ཡང་དག་འབྱོར་བར་ག་ལ་འགྱུར། །

			ཞེས་གསུངས་སོ། །གཉིས་པ་ཇི་ལྟར་བརྩམས་པའི་ཚུལ་ལ་བཞི་ལས། དང་པོ་བསྡུས་གཞུང་འདིའི་མཛད་པ་པོ་བསྟན་པ་ནི། རྩ་བ་ལས།

			སློབ་དཔོན་སྨྲ་བའི་སེང་གེ་ཞེས། །

			ཞེས་འབྱུང་བ་ལ། དེ་ཡང་སློབ་དཔོན་སྨྲ་བའི་སེང་གེ་ནི་གཞུང་འདིའི་མཛད་པ་པོའི་ཡོངས་འཛིན། ཀར་ལུགས་ཀྱི་རབ་འབྱམས་སྨྲ་བའི་སློབ་དཔོན་སྙན་པར་གྲགས་པ་ཞིག་སྟེ། གོང་ས་ལྔ་པ་ཆེན་པོས་མཛད་པའི་ཁྲི་ཆེན་དཀོན་མཆོག་ཆོས་འཕེལ་གྱི་རྟོགས་བརྗོད་མཁས་པའི་རྣ་རྒྱན་ལས། ཁྲི་ཆེན་འདི་སྔར་རྩེས་ཐང་གི་ཆོས་གྲྭར་ཀར་ལུགས་ཀྱི་རབ་འབྱམས་པ་སྨྲ་སེང་དང་རྩོད་པ་མཛད་ཚུལ་གསུངས་པ་དང་། དེར་མ་ཟད་རྗེ་འདི་གར་དབང་དྲུག་པ་འདི་ཉིད་ཀྱི་བླ་སློབ་གཉིས་ཀ་སྟེ། ཞྭ་དམར་འདི་པའི་དངོས་སློབ་གནས་མདོ་བཀའ་བརྒྱུད་ཀྱི་བསྟན་པའི་སྲོལ་འབྱེད། མཁས་གྲུབ་ཀརྨ་ཆགས་མེད་ཀྱི་རི་ཆོས་མཚམས་ཀྱི་ཞལ་གདམས་ལས།

			དེ་ནས་ཁྲིམས་ཀྱི་ཚུལ་ཁྲིམས་སྐྱོན་མེད་ཅིང་། །

			ཞེས་སོགས་བརྗོད་པ་ཞི་གནས་གསོ་སྦྱོང་སྟེ། །

			ཡོངས་འཛིན་སྨྲ་བའི་སེང་གེའི་ཞལ་ནས་གསུངས། །

			ཞེས་དང་། ཀཾ་ཚང་གསེར་ཕྲེང་རྣམ་ཐར་ཟླ་བ་ཆུ་ཤེལ་ཕྲེང་བ་ལས་གར་དབང་དྲུག་པའི་རྣམ་ཐར་གྱི་ཐད་དུ། “རྗེ་འདི་ལ་སློབ་མ་དོན་བརྒྱུད་ཀྱི་སྤྲུལ་པའི་སྐུ་དང་། ཆེ་བཙུན་གྱི་སློབ་མ། མཁས་པའི་སློབ་མ། མཁས་ཤིང་གྲུབ་པའི་སློབ་མ། སྦྱིན་བདག་དང་སློབ་མ་ཐུན་མོང་དུ་གྱུར་པ་སོགས་མང་དུ་ཡོད་པ་ལས། མཁས་པའི་སློབ་མ་རྣམས་ཀྱི་གཙོ་བོ་སློབ་དཔོན་སྨྲ་སེང་” ཞེས་གསལ་བ་དང་། འདི་ཉིད་རྒྱལ་ཚབ་ལྔ་པ་གྲགས་པ་མཆོག་དབྱངས་ཀྱི་ཀློག་པའི་སློབ་དཔོན་ཡང་ཡིན་ཏེ། ཟླ་ཕྲེང་ལས་“རིན་པོ་ཆེ་སྨྲ་སེང་ཀློག་པའི་སློབ་དཔོན་དུ་བསྟེན་ཏེ་བསྡུས་གྲྭ་ནས་བརྩམས་གསུང་རབ་རྒྱ་མཚོར་བསླབ་སྦྱོང་མཛད།” ཅེས་གསལ་བ་དང་། དེ་བཞིན་ཟླ་ཕྲེང་ཞྭ་དམར་དྲུག་པའི་རྣམ་ཐར་གྱི་ཐད་དུ་“ཟངས་རི་དང་ཕག་མོ་གྲུའི་མཁའ་འགྲོའི་གཟིམ་ཁང་དུ་ཚོགས་འཁོར་མཛད། སྡེ་པ་གྲགས་ཁ་བས་གདན་དྲངས། འཛམ་གླིང་ཡོངས་གྲགས་དང་རིན་པོ་ཆེ་སྨྲ་སེང་གཉིས་བགྲོ་གླེང་མཛད།” ཅེས་འབྱུང་བ་ལ། འཛམ་གླིང་ཡོངས་གྲགས་ནི་མཁས་གྲུབ་ཀརྨ་ཆགས་མེད་ཀྱི་རིགས་རུས་དང་འབྲེལ་ཞིང་སངས་རྒྱས་ཀྱི་བསྟན་པའི་འཇུག་སྒོ་དང་མཐུན་པ་ཕྱི་ཡི་རྣམ་ཐར་ལས།

			ཀཾ་ཚང་མཁས་པ་འཛམ་གླིང་ཡོངས་གྲགས་དེས། །

			ཚད་མ་རྣམ་འགྲེལ་ཁོ་ནའི་འགྲེལ་ཆེན་ལ། །

			པོ་ཏི་སུམ་ཅུ་སོ་གཉིས་བློར་བཟུང་སྐད། །

			དེ་འདྲ་བྱས་ན་མཁས་པའི་གྲངས་སུ་འགྲོ །

			ཞེས་གསུངས་པ་དེ་ཉིད་ཡིན་ཞིང་། གཅིག་ཤོས་སྨྲ་བའི་སེང་གེ་ནི་སློབ་དཔོན་འདི་ཉིད་ཡིན་པར་མངོན་ནོ། །གཉིས་པ་སློབ་དཔོན་སྨྲ་སེང་འདི་ཉིད་ཀྱིས་གསན་སྦྱོང་གང་དུ་མཛད་ཚུལ་ནི། རྩ་བ་ལས།

			ཐུབ་བསྟན་བཞད་རི་སྐྱེད་ཚལ་དང་། །

			སྐུ་གཞོགས་འོག་མིན་གླིང་གི་གྲྭར། །

			ཐ་སྙད་ཚུལ་ལ་ལེགས་པར་སྦྱངས། །

			རིགས་པས་རྩོད་པར་སྨྲ་བ་ལ། །



			གངས་ཅན་ཙམ་ན་ཕུལ་བྱུང་བ། །

			ཞེས་འབྱུང་བའི་ཐུབ་བསྟན་བཞད་རི་སྐྱེད་ཚལ་ཞེས་པ་ནི། བྱམས་ཆེན་རབ་འབྱམས་པ་སངས་རྒྱས་འཕེལ་གྱིས་བཏབ་པའི་མཚན་ཉིད་ཀྱི་གྲྭ་ས་ཆེན་པོ། འབྲས་ཡུལ་སྐྱེད་ཚལ་ལས་མཆེད་པའི་གྲྭ་ས་ཆེན་པོ་ལྔའི་ཡ་གྱལ་ཞིག་སྟེ། མང་ཐོས་ཀླུ་སྒྲུབ་རྒྱ་མཚོའི་བསྟན་རྩིས་ཆོས་འབྱུང་གསལ་བའི་ཉིན་བྱེད་ལྷག་བསམ་རབ་དཀར་ལས། “སྐྱེད་ཚལ་ཉིད་ལས་མཆེད་པའི་གྲྭ་ས་ཆེན་པོ་ཡང་ཐུབ་བསྟན་རྣམ་པར་རྒྱལ་བའི་གླིང་དེ་ལས་མཆེད་པ་ཡངས་པ་ཅན་དང་གཉིས། མཉན་ཡོད་བྱ་གཤོངས་དང་། ཆོས་འཁོར་ལྷུན་པོ། གཞའ་རི་དགོན་གསར་བ་རྩ་བ་ཉིད་དང་གྲྭ་ས་ཆེན་པོ་དྲུག་པོ་འདི་ཉིད་ཀྱིས་ཀྱང་འཛམ་གླིང་འདི་མཛེས་པར་བྱས་པ་མ་ཡིན་ནམ།” ཞེས་འབྱུང་བའི་གྲྭ་ཚང་འདི་ཉིད་ཀུན་མཁྱེན་གོ་རམས་པ་བསོད་ནམས་སེང་གེའི་སྔ་ཚར་གྱི་བུ་ཆེན་བསྟན་པ་འདེགས་པའི་ཀ་ཆེན་ལྔའི་ཡ་གྱལ། རྗེ་ཀརྨ་ཕྲིན་ལས་པའི་ཀྱང་སློབ་མར་གྱུར་པ་པཎ་ཆེན་ལྷ་དབང་བློ་གྲོས་ཀྱིས་ཕྱག་བཏབ་པའི་སྐྱེད་ཚལ་འོག་མར་གྲགས་པའང་ཡིན་ཏེ། ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པའི་བསྟན་པའི་རྒྱ་མཚོར་འཇུག་པའི་གྲུ་ཆེན། ཁ་སྐོང་བྱ་བྲལ་བ་སངས་རྒྱས་ཕུན་ཚོགས་ཀྱིས་མཛད་པ་ལས། “ཡང་འཇམ་དབྱངས་རྗེའི་ཐུགས་སྲས་ནོར་བུ་ཕུན་ཚོགས་པ་དང་། པཎ་ཆེན་ལྷ་དབང་བློ་གྲོས་གཉིས་མངའ་རིས་གུང་ཐང་ཕྱོགས་སུ་བྱོན། སྔ་མས་གདན་ས་མཛད། ཕྱི་མས་བཞད་རི་དགོན་གསར་ཏེ་ད་ལྟ་སྐྱེད་ཚལ་འོག་མར་གྲགས་པ་བཏབ་བོ། །” ཞེས་དང་། སྔགས་འཆང་ངག་དབང་ཀུན་བསོད་ཀྱིས་མཛད་པའི་གོ་རམས་པའི་རྣམ་ཐར་ངོ་མཚར་གསལ་བའི་ཉིན་བྱེད་བསོད་ནམས་རབ་རྒྱས་ལས་ “མཁས་པ་ཆེན་པོ་ལྷ་དབང་བློ་གྲོས། འདིས་ཞ་རི་སྐྱེད་ཚལ་གྱི་དགོན་པ་གསར་དུ་བཏབ་” ཅེས་འབྱུང་བས་ཀྱང་ཤེས་སོ། །འདིར་བཞད་རི་དང་བཞེད་རི་གཞའ་རི་སོགས་འབྲི་ཚུལ་མི་འདྲ་བ་འགའ་ཙམ་འབྱུང་ཡང་དོན་དུ་སྐྱེད་ཚལ་གོང་འོག་ཏུ་གྲགས་པའི་འོག་མ་དེ་ཡིན་ནོ། །སྐུ་གཞོགས་འོག་མིན་གླིང་ཞེས་པ་ནི། མཚུར་ཕུའི་དྲུང་པ་རྒྱལ་ཚབ་བཞི་པ་གྲགས་པ་དོན་གྲུབ་ཀྱིས་མཛད་པའི་རྗེ་ཀརྨ་པ་དགུ་པ་དབང་ཕྱུག་རྡོ་རྗེའི་རྣམ་ཐར་ཕན་བདེའི་གཏེར་ཆེན་ལས། “རྗེ་བླ་མ་མཆོག་གི་སྙན་དུའང་གསོལ་བར་མཛད་ནས་སྒར་ཆོས་སྡེའི་དྲུང་སྐོར་དང་གྲྭ་པ་གཞོན་ནུ་བློ་གསལ་ཁ་ཡར་བསྡུས་ཏེ་གསན་སྦྱོང་གི་ཕྱག་ཕྱིར་སྐུ་གཞོགས་འོག་མིན་གླིང་གི་གྲྭ་ཚང་འཛུགས་པ་གནང་།” ཞེས་རྗེ་དགུ་པ་སྐུ་གཞོན་དུས་གཞུང་ཆེན་གསན་བསམ་གྱི་ཕྱག་ཕྱིར་བཙུགས་པའི་མཚན་ཉིད་ཀྱི་གྲྭ་ཚང་ཞིག་ཡིན་ནོ། །དེས་ན་སློབ་དཔོན་སྨྲ་བའི་སེང་གེས་ཀློག་པ་ཐོས་བསམ་གྱི་སྡེ་དེ་དག་ཏུ་ཐ་སྙད་རིག་པའི་ཚུལ་ལ་ལེགས་པར་སྦྱངས་པས། རིགས་ལམ་ཡང་དག་གི་སྒོ་ནས་རྒོལ་བའི་སྤོབས་པ་འཇོམས་པའི་རྩོད་པ་སྨྲ་བ་ལ་བོད་གངས་ཅན་ཙམ་ན་ཕུལ་དུ་བྱུང་བ་ཡིན་པར་བསྟན་ཏོ། །

			གསུམ་པ་མཛད་པ་པོའི་ཆེ་བའི་ཡོན་ཏན་ནི། རྩ་བ་ལས།

			དེ་ཡི་ལེགས་བཤད་རིགས་པའི་ཆོས། །

			བློ་གྲོས་ཅུང་ཟད་གསལ་བྱས་པ། །

			རབ་འབྱམས་གཞུང་ལུགས་སྨྲ་བ་ཡི། །

			ཞེས་འབྱུང་བ་ནི། རྗེ་ཞྭ་དམར་དྲུག་པས་སློབ་དཔོན་འདི་ཉིད་ཀྱི་དྲུང་དུ་གཏུགས་ནས། དེ་ཡི་ལེགས་བཤད་རིགས་པའི་ཆོས་གཞུང་ལུགས་སྤྱི་དང་། བྱེ་བྲག་ཚད་མའི་སྙིང་པོ་བསྡུས་པའི་གཞུང་དོན་ལ་བློ་གྲོས་ཀྱི་སྣང་བ་གསལ་བར་བྱས་ཤིང་། མདོ་སྔགས་ཀྱི་གཞུང་ལུགས་རབ་འབྱམས་ལ་སྨྲ་བའི་དབང་ཕྱུག་ཏུ་གྱུར་པར་བསྟན་ཏོ། །དེ་ཡང་ཉིད་ཀྱིས་མཛད་པའི་རྣམ་ཐར་རང་བྱས་གསལ་བ་ལས།

			ལོ་བཅུའི་དུས་ནས་བསྡུས་པ་རྫས་ལྡོག་སོགས། །

			བསླབ་སྦྱངས་གྲྭར་ཞུགས་བློ་གྲོས་ཅུང་ཟད་སྐྱེས། །

			ལྷ་མིའི་ཆོས་ལུགས་རྣམས་ལ་རིག་པ་གསལ། །

			གྲྭ་སར་དབང་རྣོན་བྱས་པ་དེ་ལ་འདུད། །



			བཅུ་དྲུག་ལོན་ཚེ་མཁས་གྲགས་ལོ་འདོད་སྐྱེས། །

			དགའ་ལྡན་བྱམས་པ་གླིང་གི་ཆོས་འཁོར་དུ། །

			གཞུང་ལུགས་རྣམས་ལ་བཤད་པ་གྲྭ་བསྐོར་བྱས། །

			རབ་འབྱམས་སྨྲ་བར་གྱུར་པ་དེ་ལ་འདུད། །

			ཅེས་དང་། ཟླ་ཕྲེང་ཞྭ་དམར་དྲུག་པའི་རྣམ་ཐར་གྱི་ཐད་དུ། “གསེར་མདོག་ཅན་དང་། པ་ནམ་དུ་ཕེབས་མངོན་རྟོགས་རྒྱན་གྱི་ལྗགས་བཤད་གནང་། གཞུང་མང་པོ་ཐུགས་ལ་འཛིན་པ་ཚོགས་རྒྱུགས་སྤྲད་དེ། ཇི་སྐད་དུ།

			ཉམ་ཆུང་བདག་གིས་བཟུང་བའི་རིམ་པ་ལ། །

			དབུ་མ་རྩ་ཤེའི་འགྲེལ་པ་ཚིག་གསལ་དང་། །

			དབུ་མ་འཇུག་པ་རང་འགྲེལ་དང་བཅས་པ། །

			རྒྱ་རོལ་ཉི་སྣང་འགྲེལ་པ་དོན་གསལ་དང་། །



			རྒྱུད་བླ་མདོ་སྡེ་རྒྱན་གྱི་འགྲེལ་པ་རྣམས། །

			ཤེར་ཕྱིན་ཕྱོགས་ཀྱི་བཟུང་བའི་རིམ་པའོ། །

			འདུལ་བ་རྒྱ་ཆེར་འགྲེལ་དང་རང་འགྲེལ་དང་། །

			འོད་ལྡན་དང་ནི་འདུལ་བའི་ལུང་རྣམས་ཏེ། །



			འདི་རྣམས་འདུལ་བའི་ཕྱོགས་ཀྱི་གཟུང་བའི་རིམ། །

			མཛོད་ཀྱི་རང་འགྲེལ་གཞོན་ནུ་རྣམ་རོལ་དང་། །

			ཀུན་བཏུས་ཕུང་ལྔའི་རབ་བྱེད་མངོན་པའོ། །

			ཡན་ལག་བསྟན་བཅོས་བཞི་དང་རིགས་ཐིགས་འགྲེལ། །



			རང་འགྲེལ་རིགས་གཞུང་རྒྱ་མཚོ་ཚད་མའི་སྐོར། །

			གསོ་རིག་ཕྱོགས་ལ་རགས་པའི་རིམ་པ་དང་། །

			སྒྲ་ཡི་རིག་པ་ཆ་བསགས་མདོ་དང་ནི། །

			བཟོ་རིག་བསྟན་བཅོས་ཉི་མའི་མེ་ལོང་དང་། །



			ནང་དོན་རང་འགྲེལ་འགྲེལ་པ་དོན་གསལ་དང་། །

			འགྲེལ་ཆེན་དྲི་མེད་འོད་དང་སྤྱོད་བསྡུས་ཏེ། །

			དེ་ལྟར་སྡེ་ཚན་སུམ་ཅུ་རྩ་གཅིག་རྣམས། །

			ད་ལྟ་ལྕེ་ལ་བླངས་ཤིང་གསལ་བར་བདོག །



			ད་ནི་ཕལ་ཆེར་སོང་བའི་རིམ་པ་བརྗོད། །

			སློབ་དཔོན་དུལ་བ་ལྷ་ཡིས་མཛད་པ་ཡི། །

			རིགས་ཐིགས་འགྲེལ་དང་རྣམ་ངེས་འགྲེལ་པ་དང་། །

			ས་པཎ་གྱིས་མཛད་རིགས་གཏེར་རང་འགྲེལ་དང་། །



			ཤཱཀ་མཆོག་གིས་མཛད་སྡེ་བདུན་ངག་མཚོ་དང་། །

			དར་མ་རིན་ཆེན་གྱིས་མཛད་ཚད་མའི་འགྲེལ། །

			དེ་རྣམས་ཕལ་ཆེར་སོང་བ་ཚད་མའི་སྐོར། །

			སྡོམ་གསུམ་འགྲེལ་པ་དགའ་གདོང་གིས་མཛད་སོགས། །



			བལྟས་པའི་རབས་ལ་བརྗོད་ཀྱིས་མི་ལངས་སོ། །

			ཞེས་པ་རང་ལོ་བཅུ་དྲུག་གི་ཐོག་ཏུ་བྲིས་པའོ་ཞེས་འབྱུང་། དཔལ་འཁོར་ཆོས་སྡེ་ནས་རྐྱང་འདུར་དང་། བྱ་གཤོང་། ཐུབ་བསྟན། བཀྲ་ཤིས་ལྷུན་པོ། གསེར་མདོག་ཅན། གྲྭ་ཚང་ཆེན་མོ། གསུང་རབ་གླིང་པ། འབྲས་ཡུལ་སྐྱེད་ཚལ་རྣམས་ཀྱི་དགེ་བཤེས་མཁས་པ་རྣམས་བསྡུས་པའི་དབུས་སུ་རྗེ་ཉིད་ཀྱིས་ཐོག་མར་འདུལ་བ་ལ་དམ་བཅའ་འཇོག་པར་མཛད་ནས། ཉིན་ཞག་འགའ་ཞིག་ལ་རིགས་ལུང་ཁོ་ནས་དུས་འདའ་བར་མཛད་པས་མཁས་པའི་གྲགས་པས་ཁྱབ། དེ་ཐམས་ཅད་ཀྱིས་ཐུན་མོང་མིན་པའི་དད་པ་ཐོབ།” ཅེས་ཆུང་ངུའི་དུས་ནས་ཡོངས་སུ་གྲགས་པའི་བཤད་པའི་གྲྭ་ས་རྣམས་སུ་གཞུང་ཆེན་ལ་འཆད་རྩོད་ཀྱི་མཁྱེན་པ་ཤིན་ཏུ་རྒྱས་པ་ཞིག་བྱུང་བར་མངོོན་ཏེ། བྱ་བྲལ་ངག་དབང་བསོད་ནམས་རྒྱལ་མཚན་གྱིས་མཛད་པའི་ས་སྐྱ་པའི་མཁན་ཆེན་ངག་དབང་ཆོས་གྲགས་ཀྱི་རྣམ་ཐར་བྱིན་རླབས་ཀྱི་ཆར་རྒྱུན་དད་པའི་དབྱར་མཚོ་རྒྱས་བྱེད་ལས་ཀྱང་། “ཀུན་ལྡན་ཞེས་པ་ལྕགས་ཕོ་བྱི་ལོ་དགུང་ལོ་ཉེར་དགུའི་སྟེང་དུ་ཕེབས་མཚམས། དགུན་ཆོས་སྟེང་དུ་བཀའ་བརྒྱུད་ཡོངས་ཀྱི་གཙུག་རྒྱན་ཐུབ་པའི་བསྟན་པ་དང་། གཞུང་ལུགས་མཐའ་དག་དང་། གཞན་ཡང་མཁྱེན་ཡངས་དཔག་མེད་རྒྱས་པ་རྒྱལ་དབང་ཀརྨ་པ་ཞྭ་དམར་ཐམས་ཅད་མཁྱེན་པ་སྤྲུལ་སྐུ་གར་གྱི་དབང་ཕྱུག་དེ་ཉིད་ངམ་རིང་ཆོས་སྡེ་ཆེན་པོར་བསྟན་པའི་རྣམ་གཞག་ལ་འཁོར་མཁས་གྲུབ་དུ་མའི་ཚོགས་དང་། སྡེ་དཔོན་རིགས་ཡང་བྲན་གྱི་ཚོགས་མང་པོས་བསྐོར་ཏེ་ཆིབས་ཀྱི་ཁ་ལོ་བསྒྱུར་བའི་སྒོ་དོད་པ་དང་། མདོག་དཀར་གུང་དེ་ངམ་རིང་ཆོས་སྡེ་ཆེན་པོའི་ལས་ཆེན་དགོས་པའི་གྲྭ་ཚང་ཞིག་ཡིན་པས་བགྲེས་ཐོག་སྐུ་ཡོན་ཆེ་བ་འགའ་ཡོད་ཀྱང་སྤྲུལ་པའི་སྐུ་དེ་མཁྱེན་པའི་སྒྲ་དབྱངས་མཐོ་བར་བརྟེན་སྐུ་ཡོན་ཆེ་ངེས་པ་ཞིག་གཞུང་བསྐྱུར་མཁན་ལ་མི་དགོས་ཁ་མེད་ཀྱི་བྱང་ཆོས་རྒྱལ་མཆོད་ཡོན་བཀའ་བགྲོས་ཏེ། དམ་པ་འདི་ཉིད་སྐུ་ན་གཞོན་ཡང་ལས་ཆེན་སློབ་དཔོན་དུ་བསྐོ་བཞག་གནང་ཞིང་སྤྲུལ་པའི་སྐུ་དེ་ཉིད་ཀྱིས་སླར་ཆོས་སྡེ་ཆེན་པོར་གཏན་ཚིགས་རབ་དབྱེ་མ་ལྟ་བུ་ལའང་། རྒྱ་བོད་ཆོས་བོན་སོ་སོའི་བཤད་ཚུལ་མི་འདྲ་བ་བཅུ་གཅིག་རང་གནང་བ་སོགས་གཞུང་ལུགས་མཐའ་ཡས་པ་ལ་བཤད་ཚུལ་སྦྱོར་བཀོད་བསམ་ལས་འདས་པ་གནང་བ་ལ། དམ་པ་འདི་ཉིད་ཀྱིས་གང་ལ་གང་དགོས་ཐམས་ཅད་ཐོགས་མེད་དུ་བྱུང་འདུག་ཅིང་། ལོ་དེ་ཉིད་ལ་འདུལ་བའི་སྤྱི་དོན་ཆེན་མོ་འདིའི་ཕམ་པའི་སྐབས་ཡན་ཆད་ཀྱི་གསུང་རྩོམ་ཡང་གནང་འདུག་གོ །སྤྲུལ་པའི་སྐུ་དེ་ཉིད་ཕྱིས་ལ་སྟོད་ལྷོ་ཕྱོགས་སུ་ཆུ་དབར་སྒྲུབ་སྡེ་གསར་འཛུགས་སོགས་ལ་ཕེབས་སྐབས་བསྟན་པའི་སྐུ་ཆགས་ཀྱི་ཞིང་ཁམས་འཕྲལ་དུ་བརྗེས་པ་མ་གཏོགས། དམ་པ་འདིའི་ཕྱི་ནང་གསང་བའི་སྐུའི་ཡོན་ཏན་གྱི་སྙན་པ་གསན་ཅིང་དགོངས་པར་བཞུགས་པ་ལ་བརྟེན་གསང་བའི་བླ་མར་བཞེས་པའི་སྒོ་དོད་ངེས་སུ་བྱུང་འདུག་ཅེས་ཀྱང་ཐོས་སོ། །” ཞེས་འབྱུང་བས་སྐབས་དེ་དུས་རྗེ་འདིའི་མཁས་པའི་སྒྲ་དབྱངས་ཀཾ་ཚང་ཙམ་དུ་མ་ཟད་རིས་མེད་གྲུབ་མཐའ་གཞན་ལའང་མངོན་པར་མཐོ་བ་ཤེས་ནུས་སོ། །

			ཐུགས་རྩོམ་མཛད་པའི་བསྟན་བཅོས་ཀྱི་རིགས་ཀྱང་། ཕྱི་ནང་གི་དབྱེ་བ། བཀའ་ཆེན་བཞི་དབུ་མ་དང་ལྔ་ཡི་ཐལ་ཕྲེང་། རྗེ་ཡབ་སྲས་ཀྱི་འཁྲུངས་རབས་རྣམ་ཐར། རྗེ་དགུ་པའི་རྣམ་ཐར། སྡོམ་པ་ཐག་དྲྭ་མའི་ཤེས་བྱེད། དཔག་བསམ་འཁྲི་ཤིང་གི་མེ་ཏོག དབུ་མའི་སྤྱི་དོན། ཚོགས་ཆོས་མུ་ཏིག་ཕྲེང་བའི་འགྲེལ་པ། བདེ་དགྱེས་སོགས་ཀྱི་སྒྲུབ་ཐབས། བསྟན་བཅོས་འཆི་མེད་བདུད་རྩི་སོགས་དང་། བྱང་ཆུབ་སེམས་དཔའ་ཀྲི་ཀྲིའི་རྟོགས་བརྗོད་ལེགས་སྦྱར་ནས་བོད་བསྒྱུར་མཛད་པ་སོགས་རྣམ་ཐར་དུ་གསལ་བ་ཁག་དང་།གདམས་པ་ཚིགས་སུ་བཅད་པ་ཉེར་ལྔ་པ་དང་། སྤྱི་ལན་རིང་མོ། བསྟན་པ་རྒྱ་མཚོ། བལ་ཡུལ་གྱི་ལམ་ཡིག །མཛོད་ཀྱི་སྤྱི་དོན་དབྱིག་གཉེན་བཞེད་པ། ཚད་མའི་སྤྱི་དོན་འཇམ་དབྱངས་བཞད་པ། འདུལ་བའི་སྤྱི་དོན། ཆོས་དྲུག་གི་ཁྲིད་ཡིག་བདུད་རྩིའི་ཉིང་ཁུ་སོགས་ད་ལྟའང་མཐོང་ཐོས་ཀྱི་སྐལ་བར་བཞུགས་པ་རྣམས་མཇལ་ན་ཚིག་དོན་གཉིས་ཆ་ནས་ཁྱད་དུ་འཕགས་ཤིང་། གསུང་གི་འགྲོས་དང་སྒྲ་འཇམ་རྩུབ་སོགས་ལ་དཔག་ན་ཐུན་མོང་བསྡུས་པའི་བསྟན་བཅོས་འདི་རྗེ་ཉིད་ཀྱི་གསུང་དུ་ངེས་པ་རྙེད་པར་འགྱུར་བ་ཡིན་ནོ། །

			བཞི་པ་མཛད་པ་པོའི་མཚན་དངོས་སྨོས་པ་ནི། རྩ་བ་ལས།

			ཆོས་ཀྱི་དབང་ཕྱུག་ཅེས་བྱའམ། །

			དགེ་སློང་འཇམ་དབྱངས་བཞད་པས་བཀོད། །

			ཅེས་འབྱུང་། འདིར་ཆོས་ཀྱི་དབང་ཕྱུག་དང་། འཇམ་དབྱངས་བཞད་པ་ཞེས་འབྱུང་བ་ནི་གཞུང་འདིའི་མཛད་པ་པོ་གར་དབང་དྲུག་པའི་མཚན་གྱི་རྣམ་གྲངས་ཡིན་ཏེ། མཁས་གྲུབ་ཀརྨ་ཆགས་མེད་ཀྱི་རི་ཆོས་ལས།

			བརྒྱུད་པ་གང་ཡིན་ཐེ་ཚོམ་ཟ་བ་ན། །

			ཚིག་གི་བརྒྱུད་པ་རྒྱ་ཆེ་གྲངས་མང་ཡང་། །

			དོན་གྱི་བརྒྱུད་པ་ཟུང་འཇུག་བརྒྱུད་རིམ་ཡིན། །

			བླ་མ་གང་ཡིན་ཐེ་ཚོམ་ཟ་བ་ན། །



			འབྲེལ་ཐོབ་སློབ་དཔོན་སུམ་ཅུ་སོ་བགྲང་ཡང་། །

			རྩ་བའི་བླ་མ་བྱང་ཕྱོགས་པཎྜི་ཏ། །

			འཇམ་དབྱངས་བླ་མ་ཆོས་ཀྱི་སྣང་བ་ཅན། །

			འཇམ་དབྱངས་གསར་དུ་བཞད་པ་ཞེས་བྱ་བ། །



			ཀུན་མཁྱེན་དྷརྨེ་ཤྭ་ར་ཉིད་ཡིན་ནོ། །

			ཞེས་འབྱུང་བའི་ཕྱིར་རོ། །གཞན་ཡང་གར་དབང་ཆོས་ཀྱི་དབང་ཕྱུག་གིས་མཛད་པའི་བསྡུས་པའི་རྩ་ཚིག་དང་དེའི་འཆད་ཉན་གྱི་རྒྱུན་བཞུགས་ཡོད་ཚུལ་ནི། རྗེ་ཞྭ་དམར་པ་སྐུ་གཤེགས་ནས་ལོ་ངོ་བརྒྱ་ཕྲག་གཅིག་ཙམ་གྱི་རྗེས་སུ་བྱོན་པའི་སི་ཏུ་པཎ་ཆེན་བསྟན་པའི་ཉིན་བྱེད་ཀྱི་རང་རྣམ་དྲི་བྲལ་ཤེལ་གྱི་མེ་ལོང་ལས། “སྐབས་འདི་ཤེད་དུ་འབྲས་ཡུལ་སྐྱེད་ཚལ་གྱི་དྲུང་རམས་པ་བསོད་ནམས་རྣམ་རྒྱལ་ལས་སྡུད་སྦྱོར་བསླབ་ཅིང་ཐོག་མའི་ཚིག་བཀྲར་སྐུ་ཡིན་ན་གཟུགས་སྐུ་མ་ཡིན་པ་བུད་ཟེར་ན། ཆོས་སྐུ་ཆོས་ཅན་སོགས་ནས་གཞི་བླངས་ཏེ་བརྩིས། རྗེ་ཆོས་ཀྱི་དབང་ཕྱུག་གིས་སྩལ་བའི་ཐུན་མོང་བསྡུས་གྲའི་སྡོམ་ཚིག་བློར་བཟུང་བས་ཐད་ཀའི་གོ་བ་འཕྲལ་དུ་ཤར་བར་དཀའ་ཚེགས་མ་བྱུང་ཡང་། བསྡུས་པ་སྤྱིའི་གོ་བབ་དང་། ཡིན་འགྱུར་མིན་འགྱུར་ཡོད་ལོག་མེད་ལོག་སོགས་འབྲེལ་མེད་ཀྱི་ཚིག་འཁྲིའི་འགལ་བརྟག་ཚོར། གཞུང་དོན་ཟབ་རྒྱས་གཏན་ལ་འབེབས་པའི་ཚེ་འདི་ལྟའི་དགོས་པ་ཅི་ཞིག་སྙམ་ནས་སྩོལ་བ་སྐྱེད་སྙིང་འདོད་པ་རང་མ་བྱུང་།” ཞེས་གསལ་བར་འབྱུང་ཞིང་། དེ་བཞིན་འཇམ་མགོན་ཀོང་སྤྲུལ་བློ་གྲོས་མཐའ་ཡས་ཀྱི་ཤེས་བྱ་ཀུན་ཁྱབ་ལས།

			ཤེས་བྱ་གཞལ་བྱ་གཞི་གྲུབ་ཡོད། །

			ཆོས་དང་གཞི་དང་རྟེན་འབྲེལ་དང་། །

			དམིགས་པ་ཡུལ་ཅན་ཆོས་རྣམས་ནི། །

			ཁྱབ་མཉམ་དབྱེ་གཞི་ཆོས་ཅན་ཡིན། །

			ཅེས་པ་ལྟར་མིང་གི་རྣམ་གྲངས་དེ་ལྡན་གྱི་ཤེས་བྱ་ནི་དབྱེ་གཞི།

			དབྱེ་ན་དངོས་པོ་རྟག་པ་གཉིས། །

			དགག་སྒྲུབ་མཚན་མཚོན་མཚན་གཞི་གསུམ། །

			བྱས་དང་མ་བྱས་སྐྱེས་མ་སྐྱེས། །

			འདུས་བྱས་མ་བྱས་དངོས་དངོས་མེད། །



			འཇིག་དང་མི་འཇིག་ལ་སོགས་པའོ། །

			ཞེས་སྤྱི་ཡི་དབྱེ་བ་དང་། དེ་ལས་བྱེ་བྲག་རྒྱ་ཆེར་དབྱེ་བ་ནི་ཆོས་ཀྱི་དབྱེ་བ།

			རྫས་ལྡོག་འགལ་འབྲེལ་སྤྱི་བྱེ་བྲག །

			མཚན་མཚོན་རྒྱུ་འབྲས་ཡོད་མེད་རྟོགས། །

			ཡིན་མིན་ལོག་དང་རྗེས་འགྲོ་ལྡོག །

			དགག་གཞི་བརྩི་ཚུལ་སྔ་ཕྱི་བཙན། །



			སྐོར་འབེབས་དང་ནི་བཅུ་གསུམ་ཡོད། །

			ཅེས་ནང་གསེས་ཀྱི་དབྱེ་བ་དང་བཅས་པ་ནི་ངེས་པར་བྱ་བའི་རྣམ་གཞག །

			ཤེས་པར་འདོད་པའི་ཆོས་ཅན་དང་། །

			བསྒྲུབ་བྱའི་ཆོས་སུ་བཟུང་བྱ་དང་། །

			ཤེས་བྱེད་ཀྱི་ནི་གཏན་ཚིགས་གསུམ། །

			ཐལ་ངག་དགོད་པའི་རྒྱུ་ཡིན་ནོ། །

			ཞེས་སོགས་ངེས་བྱེད་ཐལ་འགྱུར་ཁྱབ་ལན་དང་བཅས་པ་དང་།

			གཞན་ཡང་བསྡུས་པའི་རིག་པ་ལ། །

			དཔྱད་ན་ཐོག་མཐའ་མི་རྙེད་ཅིང་། །

			དབུས་སུའང་གནས་པར་མི་འགྱུར་ཏེ། །

			ཁས་བླངས་ཐམས་ཅད་འཇིག་པར་འགྱུར། །



			ཐོག་མཐའ་མེད་ཅིང་དབུས་མི་དམིགས། །

			ཁས་བླངས་མེད་ཅིང་གྲུབ་མཐའ་མེད། །

			དེ་ཚེ་དབུ་མ་ཆེན་པོ་འོ། །

			ཞེས་པ་ལྟར་ཚད་འབྲས་དངོས་པོ་ཐམས་ཅད་བདག་མེད་སྤྲོས་བྲལ་གྱི་ཐོག་ཏུ་གཏན་ལ་འབེབས་པ་ནི་ལྟ་བ་དབུ་མར་འཇུག་པ་སྟེ་གར་དབང་ཆོས་ཀྱི་དབང་ཕྱུག་ལ་སོགས་པ་སྒྲུབ་བརྒྱུད་རིན་པོ་ཆེའི་སྐྱེས་ཆེན་རིགས་པའི་དབང་ཕྱུག་རྣམས་ཀྱིས་རྣམ་པར་བཞག་པའི་བསྡུས་པ་སྟེ། རྒྱས་པར་གཞུང་ཉིད་དུ་ལྟ་བ་ལས་འདིར་བསྡུ་མི་ནུས་ཤིང་།” ཞེས་བསྡུས་པའི་རྩ་ཚིག་འདིའི་ལུང་འདྲེན་མཛད་པ་སོགས་ཀྱིས་ཀྱང་བསྡུས་པ་འདི་ཉིད་གར་དབང་དྲུག་པས་མཛད་པ་ནི་ཡོངས་སུ་གྲགས་པ་ཞིག་ཡིན་པར་བསྟན་ཏོ། །

			དུས་ཕྱིས་ཐུན་མོང་བསྡུས་པའི་རྩ་ཚིག་འདིའི་མཛད་པ་པོ་འཇམ་དཔལ་སྙིང་པོའི་རིང་ལུགས་འཛིན་པ་ཀུན་མཁྱེན་འཇམ་དབྱངས་བཞད་པའི་རྡོ་རྗེ་ཡིན་ཟེར་བ་དང་། ཡང་གདན་ས་བཀྲ་ཤིས་ལྷུན་པོའི་མཁས་པ་འཇམ་དབྱངས་ཤཱནྟི་པ་བློ་གྲོས་རྒྱལ་མཚན་ཡིན་ཟེར་བ་གཉིས་བྱུང་ཞིང་། སློབ་བརྒྱུད་རྣམས་ཀྱིས་ད་ལྟའང་འཆད་ཉན་མཛད་བཞིན་པ་ཡིན་མོད། གོང་དུ་སྨོས་པའི་རྒྱུ་མཚན་དེ་དག་དང་། ལྷག་པར་ལྟ་བ་དབུ་མར་འཇུག་ཚུལ་གསུངས་པའི་སྐབས་ཀྱི་བརྡ་ཆད་རྣམས་དགེ་ལྡན་པར་ཡོངས་སུ་གྲགས་པའི་ཆོས་སྐད་དང་མི་མཐུན་པ་སོགས་དཔྱད་དགོས་པ་མང་དུ་སྣང་ངོ་། །གང་ལྟར་ཡང་རང་རེ་རྣམས་ཀྱིས་ད་ལྟ་བསྡུས་གཞུང་འདི་ཉིད་མཇལ་བའི་སྐལ་པ་ཡོད་པ་ནི་ཇོ་བོ་དགེ་ལྡན་པ་རྣམས་ཀྱི་བཀའ་དྲིན་ཡིན་པས་བྱས་པ་ཤེས་ཤིང་དྲིན་གཟོ་བར་བྱའོ། །མདོར་ན་བསྡུས་པའི་རྩ་ཚིག་འདིར་ཁྱད་པར་དུ་འཕགས་པའི་ཡོན་ཏན་དུ་མ་ཞིག་ལྡན་པ་ཡིན་ཏེ། བླ་བྲང་ཨ་ཁུ་ཤེས་རབ་རྒྱ་མཚོའི་ཀུན་མཁྱེན་བར་པའི་དོན་བདུན་ཅུའི་རྣམ་གཞག་གི་གསུང་བཤད་ཟིན་ཐོ་ཞེས་བྱ་བ་ལས་ “བསྡུས་རྩ་ལས་གྲལ་དུ་སྐྱབས་མགོན་ལ་ཞུས་པར། ཀུན་མཁྱེན་གསུང་ཡིན་མིན་མི་ཤེས་གསུངས། གཞན་ལ་སྐལ་ལྡན་གྱི་ཡིན་ནམ་གསུངས་ཟེར་ཡང་དེའི་བསྡུས་རྩ་ཟུར་དུ་ཡོད། རྩོད་ཚུལ་མང་བས་གང་ལྟར་ལེགས་པར་ཡོད།” ཅེས་བསྔགས་པར་མཛད། དེ་དང་མཐུན་པར་གུང་ཐང་ཨ་ཁུ་བློ་གྲོས་རྒྱ་མཚོས་མཛད་པའི་བསྡུས་སྦྱོར་སྙིང་པོ་ཀུན་བཏུས་རིགས་པའི་མཛོད་ཀྱི་དགོངས་དོན་གསལ་བར་བྱེད་པ་ཀུན་གསལ་མེ་ལོང་ལས་ “རྗེ་པྲཛྙའི་མཚན་ཅན་གྱི་ཕར་ཕྱིན་དོན་བདུན་ཅུའི་ཟིན་བྲིས་ན་སྐྱབས་མགོན་བར་པས་འདི་ཀུན་མཁྱེན་གྱི་གསུང་ཡིན་མིན་མི་ཤེས་གསུངས་པ་ཆ་པའི་ལུགས་སོགས་ལ་ཡིག་ཆའི་གསུངས་ཚུལ་དང་མི་མཐུན་པ་མང་བས་ཡིན་ནམ། འདིར་མཛད་བྱང་ཡང་གསལ་པོར་ཡོད་ལ། བརྗོད་དོན་འདུས་ཆེ་ཞིང་རྩོད་ཚུལ་ཡང་ཁྱད་པར་དུ་འཕགས་པ་ཆེས་མང་བས་ཀུན་མཁྱེན་གྱི་གསུང་ཡིན་པར་ངེས་སོ། །” ཞེས་གསུངས་ཤིང་། དུས་ཕྱིས་བྱོན་པའི་བྱེས་ཀྱི་གདན་ས་བཀྲ་ཤིས་ལྷུན་པོའི་མཁན་པོ་དཀའ་ཆེན་བློ་བཟང་བཟོད་པས་མཛད་པའི་འགྲེལ་པ་ལུང་རིགས་སྨྲ་བའི་རྒྱན་ལས་ཀྱང་། “བསྡུས་རྩ་འདི་ནི་རྗོད་བྱེད་ཚིག་གི་སྡེབ་སྦྱོར་ལེགས་ཤིང་གཟུང་བདེ་བ། མདོ་སྔགས་ཀྱི་ལམ་ཆ་ཚང་བར་སྟོན་པའི་བརྗོད་བྱ་རྒྱ་ཆེ་ཞིང་དོན་དང་ལྡན་པ། གདན་ས་འདིར་བྱོན་མཁས་གྲུབ་ཕལ་ཆེ་བས་དང་པོ་སློབ་གཉེར་སྐབས་གཞུང་འདི་ཉིད་བློར་བཟུང་ནས་འབེལ་གཏམ་བགྱིད་ཅིང་། པཎ་ཆེན་ཐམས་ཅད་མཁྱེན་པ་ཆོས་ཀྱི་ཉི་མས་ཀྱང་གཞུང་འདི་ཉིད་ཐུགས་ལ་བཟུང་ནས་བསྔགས་བརྗོད་མཛད་པ་སོགས་བསྡུས་གཞུང་འདི་ཉིད་ཆེ་བའི་ཡོན་ཏན་མཐའ་ཡས་པ་དང་ལྡན་ནོ། །” གཞོན་ནུ་བློ་གསལ་ཤེས་འདོད་རྣམས། །ཞེས་སོགས་མཁས་པ་རྣམས་ཀྱིས་ལན་གཅིག་མིན་པར་བསྔགས་པར་མཛད་པས་སོ། །གསུམ་པ་ཇི་ལྟར་འཇུག་པའི་ཚུལ་ནི། རྩ་བ་ལས།

			གཞོན་ནུ་བློ་གསལ་ཤེས་འདོད་རྣམས། །

			ཚུར་ཤོག་ཅི་འདོད་དགོས་དགུ་ལོངས། །

			རྡོ་གཅལ་སྔོན་མོའི་སྟེང་དུ་སྦྱོངས། །

			གུ་ཡངས་ཕྱོགས་མེད་གྲྭ་ས་འགྲིམས། །



			ཀུན་ལ་གྲོགས་ཀྱི་དམ་པར་ལྟོས། །

			སྡང་ཚུལ་མ་སྟོན་ཉམས་དགའ་སྐྱོངས། །

			ཞེས་བྱུང་། ན་ཚོད་གཞོན་ནུར་གྱུར་ཅིང་། བློ་གྲོས་ཀྱི་སྣང་བ་རབ་ཏུ་གསལ་བ། བླང་དོར་གྱི་གནས་རྣམས་ཚུལ་བཞིན་དུ་ཤེས་པར་འདོད་པའི་སྐལ་བ་དང་ལྡན་པ་རྣམས། དགྲ་འདུལ་གཉེན་སྐྱོང་སོགས་འཇིག་རྟེན་གྱི་བྱ་གཞག་ལ་མ་ཞེན་པར་ཚུར་ཤོག་ལ། ཚུལ་ཁྲིམས་རྣམ་པར་དག་པའི་གཞི་བཟུང་སྟེ། གནས་སྐབས་ཚེ་འདི་དང་། ཕྱི་མ་མཐོ་རིས་དང་། ཐར་པ་དང་ཐམས་ཅད་མཁྱེན་པའི་འབྲས་བུ་ཅི་འདོད་པ་ཐམས་ཅད་ལོངས་ཤིག །དེ་ཡང་རྡོ་གཅལ་སྔོན་མོའི་སྟེང་དུ་ཚ་གྲང་སོགས་ངལ་དུབ་ཁྱད་དུ་བསད་ནས་གཞུང་དོན་འབྱེད་པའི་རིགས་པའི་གསང་ཚིག་ལ་ལེགས་པར་སྦྱོངས་ཤིག །བློ་གུ་ཡངས་ཤིང་དཀྱེལ་ཆེ་བས་ཕྱོགས་མེད་རིས་མེད་ཀྱི་གྲྭ་ས་འགྲིམས་ཤིག །བསླབ་སྦྱངས་མཚུངས་པར་སྤྱོད་པ་ཀུན་ལ་གྲོགས་ཀྱི་དམ་པར་ལྟོས་ཤིག །རྩོད་པའི་ཚེ་ན་རྣམ་འགྱུར་ཚུན་ཆད་ལའང་ཞེ་སྡང་བ་སོགས་ཀྱི་ངང་ཚུལ་མ་སྟོན་ཅིག །ཉམས་དགའ་བའི་ངང་ནས་བསྟན་འགྲོའི་དོན་ལེགས་པར་སྐྱོངས་ཤིག་གོ །བཞི་པ་དེ་ལྟར་སྦྱངས་པའི་ཕན་ཡོན་ནི། རྩ་བ་ལས།

			རྒྱལ་བ་མཉེས་པའི་མཆོད་སྤྲིན་ཡིན། །

			བསོད་ནམས་ཡེ་ཤེས་ཚོགས་ཆེན་ཡིན། །

			གྲྭ་ས་མཛེས་པའི་རྒྱན་འཕྲེང་ཡིན། །

			གྲོགས་བཤེས་དགའ་བའི་དགའ་སྟོན་ཡིན། །



			མཁས་པ་རྣམས་ལ་སྐྱེས་བཟང་ཡིན། །

			བླུན་པོ་མཁས་པར་སྦྱོར་བྱེད་ཡིན། །

			ཀུན་མཁྱེན་ཐོབ་པའི་དངོས་རྒྱུ་ཡིན། །

			ཞེས་བྱུང་། བསྡུས་པའི་གཞུང་ལུགས་འདི་ལ་སྦྱངས་པའི་ཕན་ཡོན་ནི། ཕྱོགས་བཅུའི་རྒྱལ་བ་རྣམས་མཉེས་པར་བྱེད་པའི་སྒྲུབ་པའི་མཆོད་སྤྲིན་རྨད་དུ་བྱུང་བ་ཡིན་ཞིང་། སྦྱིན་པ་དང་། ཚུལ་ཁྲིམས་དང་། བཟོད་པ་དང་། དགེ་བ་ལ་སྤྲོ་བ་སོགས་ཕར་ཕྱིན་དང་པོ་བཞིའི་ཉམས་ལེན་ཚང་བས་བསོད་ནམས་དང་། ཟབ་མོའི་དོན་ལ་ལེགས་པར་དཔྱོད་པས་བསམ་གཏན་དང་ཤེས་རབ་ཀྱི་ཉམས་ལེན་ཚང་བས་ཡེ་ཤེས་ཀྱི་ཚོགས་རྒྱ་ཆེན་པོ་བསགས་པ་ཡིན་ལ། ལོག་བཤད་དང་བམ་བཤད་ཀྱི་མགུལ་འཕྲེང་ཟིལ་གྱིས་གནོན་པས་གྲྭ་ས་ཆེན་པོ་མཛེས་པར་བྱེད་པའི་རིན་པོ་ཆེའི་རྒྱན་འཕྲེང་ལྟ་བུ་དང་། གྲོགས་དགེ་བའི་བཤེས་གཉེན་རྣམས་ཐུགས་དགའ་བར་བྱེད་པའི་དགའ་སྟོན་དང་། གནས་ལྔ་རིག་པའི་མཁས་པ་རྣམས་ལ་གསེར་དངུལ་ལ་སོགས་པའི་རིན་པོ་ཆེ་སྐྱེས་ཕུལ་བ་བས་མཆོག་ཏུ་གྱུར་པའི་ལེགས་སྐྱེས་བཟང་པོ་ཡིན་ཞིང་། བླུན་པོ་ཅི་ཡང་མི་ཤེས་པ་རྣམས་ཀྱང་མྱུར་དུ་མཁས་པར་སྦྱོར་བྱེད་ཀྱི་ཐབས་ལམ་མཆོག་ཏུ་གྱུར་པ་ཡིན་ལ། སོ་སོར་རྟོག་པའི་ཤེས་རབ་ཀྱི་སྣང་བ་རྒྱས་པས་ཀུན་མཁྱེན་ཐོབ་པའི་དངོས་རྒྱུར་འགྲོ་བ་སྟེ་ཕན་ཡོན་ཆེན་པོ་དང་ལྡན་པ་ཡིན་ནོ།། །།སྨྲས་པ།

			སྐྱེ་བ་འདི་ནས་ཚེ་རབས་ཐམས་ཅད་དུ། །

			དཔལ་ལྡན་ཀརྨ་པ་ཡི་བསྟན་པ་ལ། །

			འཆད་རྩོད་ཐོས་བསམ་སྒོམ་པ་བྱེད་པ་ལ། །

			ཞྭ་ནག་ཅན་གྱི་བྱིན་རླབས་འཇུག་གྱུར་ཅིག །



			སྐྱེ་བ་འདི་ནས་ཚེ་རབས་ཐམས་ཅད་དུ། །

			དཔལ་ལྡན་ཀརྨ་པ་ཡི་བསྟན་པ་ལ། །

			འཆད་རྩོད་ཐོས་བསམ་སྒོམ་པ་བྱེད་པ་ལ། །

			ཞྭ་ཁྲ་ཅན་གྱི་སྒྲུབ་བརྒྱུད་དར་བར་ཤོག །



			དཔལ་ལྡན་བླ་མ་དམ་པའི་རྡོ་རྗེའི་གསུང་། །

			སྒྲིབ་བྲལ་གནས་བརྒྱད་དག་པའི་སྒྲ་དབྱངས་ཅན། །

			གདུལ་བྱའི་བློ་ལ་གསལ་པོར་འཆར་བ་ཡིས། །

			སྨིན་ཅིང་གྲོལ་བའི་རོ་མཆོག་མྱོང་གྱུར་ཅིག །

			ཅེས་པ་འདི་ནི་ཐམས་ཅད་མཁྱེན་པ་ཞྭ་དམར་དྲུག་པས་མཛད་པའི་བསྡུས་པའི་རྣམ་བཤད་སྔར་བཀའ་བརྒྱུད་དགུན་ཆོས་ཡིག་ཆ་ཕྱོགས་སྒྲིག་ཚོགས་པས་བསྡུ་སྒྲིག་བྱས་པ་དེ་ཉིད་ལ། ཚིག་དོན་གྱི་ཆ་ལ་ཞུ་དག་དང་། མཁས་པ་གཞན་གྱི་གསུང་གིས་ཟུར་བརྒྱན་ཏེ་བསྐྱར་བཅོས་བགྱི་བ་པོ་ནི་ཀརྨ་པའི་མཚན་གྱི་ཁྲལ་འཇལ་བ་ཨོ་རྒྱན་ཕྲིན་ལས་རྡོ་རྗེར་འབོད་པའི་ཟོག་པོ་དེས་སྤྱི་ལོ་ ༢༠༡༥ ཟླ་ ༡༡ ཚེས་ ༢༤ ལ་འཕགས་ཡུལ་བྱང་ཕྱོགས་སྟོད་རྒྱུད་གྲྭ་ཚང་གི་ཡང་སྟེང་དུ་སྦྱར་བའི་དགེ་བ་འདིས་ཀྱང་རྒྱལ་བའི་བསྟན་པ་བཤད་སྒྲུབ་ཟུང་འབྲེལ་གྱི་སྒོ་ནས་ཕྱོགས་བཅུར་འཕེལ་བའི་རྒྱུར་གྱུར་ཅིག་གུ ། །།





