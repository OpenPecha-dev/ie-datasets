[
    {
        "ex": "། མཛངས་བླུན་ཞེས་བྱ་བའི་མདོ། །བམ་པོ་དང་པོའོ། ",
        "order": 0
    },
    {
        "ex": "དཔེར་སྣ་ཚོགས་བསྟན་པའི་ལེའུ། འདི་སྐད་བདག་གིས་ཐོས་པའི་དུས་གཅིག་ན། ",
        "order": 1
    },
    {
        "ex": "བཅོམ་ལྡན་འདས་ཡུལ་མ་ག་དྷཱའི་དཀྱིལ་འཁོར་རྣམ་པར་རྒྱལ་བ་ན་བཞུགས་ཏེ། ",
        "order": 2
    },
    {
        "ex": "མངོན་པར་རྫོགས་པར་སངས་རྒྱས་ནས། ",
        "order": 3
    },
    {
        "ex": "རིང་པོར་མ་ལོན་པ་ཞིག་ན་འདི་སྙམ་དུ་དགོངས་པར་གྱུར་ཏོ། །",
        "order": 4
    },
    {
        "ex": "སེམས་ཅན་འདི་དག་ནི་ཡུན་རིང་པོ་ནས་ཕྱིན་ཅི་ལོག་གིས་ཡོངས་སུ་བསླད་དེ། ",
        "order": 5
    },
    {
        "ex": "བསྟན་ཅིང་བཅོས་སུ་ཡང་ཤིན་ཏུ་དཀའ་བས། ཇི་སྲིད་དུ་འཇིག་རྟེན་ན་བཞུགས་ཀྱང་ཕན་པའི་དོན་མེད་ཀྱིས། དེས་ན་ལྷག་མ་མ་ལུས་པའི་མྱ་ངན་ལས་འདའ་བས་ཡོངས་སུ་མྱ་ངན་ལས་འདའོ་སྙམ་དུ་དགོངས་མ་ཐག་ཏུ། དེའི་ཚེ་ན་ཚངས་རིས་ཀྱི་ལྷ་རྣམས་ཀྱིས་བཅོམ་ལྡན་འདས་ཀྱི་དགོངས་པ་ཤེས་ཤིང་རྟོགས་ནས། ",
        "order": 6
    },
    {
        "ex": "ནམ་མཁའ་ལས་བབས་ཏེ། ",
        "order": 7
    },
    {
        "ex": "བཅོམ་ལྡན་འདས་གང་ན་བ་དེར་ལྷགས་ནས། ",
        "order": 8
    },
    {
        "ex": "དེར་ཕྱིན་པ་དང་། ཞབས་ལ་མགོ་བོས་ཕྱག་འཚལ་ནས་ཐལ་མོ་སྦྱར་ཏེ། ",
        "order": 9
    },
    {
        "ex": "བཅོམ་ལྡན་འདས་ལ་ཆོས་ཀྱི་འཁོར་ལོ་བསྐོར་བར་གསོལ་ཞིང་བསྐུལ་བ་དང་། དེ་ལ་བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏེ། ",
        "order": 10
    },
    {
        "ex": "ཚངས་རིས་ཀྱི་ལྷ་དག་སེམས་ཅན་འགྱུརའདི་དག་ཉེས་པའི་དྲི་མས་ཡོངས་སུ་གླགས་ཏེ། ",
        "order": 11
    },
    {
        "ex": "འཇིག་རྟེན་གྱི་བདེ་བ་ལ་ཆགས་ནས། ",
        "order": 12
    },
    {
        "ex": "ཤེས་རབ་དང་ལྡན་པའི་སེམས་མེད་པས། ཅི་སྲིད་དུ་འཇིག་རྟེན་ན་བཞུགས་ཀྱང་བྱ་བ་དོན་མེད་པར་འགྱུར་ཏེ། ",
        "order": 13
    },
    {
        "ex": "མྱ་ངན་ལས་འདས་ན་བདེའོ་སྙམ་དུ་དགོངས་སོ། །",
        "order": 14
    },
    {
        "ex": "དེ་ནས་ཚངས་རིས་ཀྱི་ལྷ་རྣམས་ཀྱིས། ཡང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །",
        "order": 15
    },
    {
        "ex": "བཅོམ་ལྡན་འདས་ཆོས་ཀྱི་རྒྱ་མཚོ་ཡོངས་སུ་གང་བ། ཆོས་ཀྱི་རྒྱལ་མཚན་བཙུགས་པ་བསྟན་ཅིང་འདུལ་བའི་དུས་ལ་ཡང་བབ། སེམས་ཅན་འདི་དག་ལས་གྲོལ་བར་འགྱུར་བ་ཡང་ཤིན་ཏུ་མང་ན། ",
        "order": 16
    },
    {
        "ex": "ཅིའི་སླད་དུ་བཅོམ་ལྡན་འདས་མྱ་ངན་ལས་འདས་པར་དགོངས་ཏེ། ",
        "order": 17
    },
    {
        "ex": "ཤིན་ཏུ་མདོངས་པར་གྱུར་པ་འདི་དག་གི་མགོན་དང་སྐྱབས་མི་མཛད། བཅོམ་ལྡན་འདས་ནི་སྔོན་བསྐལ་པ་གྲངས་མ་མཆིས་པ་འདས་པའི་ཕ་རོལ་ན། ",
        "order": 18
    },
    {
        "ex": "སེམས་ཅན་གྱི་དོན་དུ་ཐོས་པ་ཚོལ་ཞིང་ཚོལ་བ་ན། ཆུང་ངུ་ན་ཚིགས་སུ་བཅད་པ་གཅིག་ཙམ་གྱི་སླད་དུ་ཡང་བདག་གི་ལུས་དང་། ཆུང་མ་དང་། བུ་དང་། བུ་མོ་དང་། ཅིའི་སླད་དུ་མགོན་མ་མཆིས་པ་འདི་དག་ཡོངས་སུ་བཏང་བར་དགོངས། སྔོན་འདས་པའི་དུས་ཡུན་རིང་པོ་ན། ",
        "order": 19
    },
    {
        "ex": "འཛམ་བུའི་གླིང་འདིར་རྒྱལ་པོ་ཆེན་པོ་ཁ་དོག་དམ་པ་བགྱི་བ། འཇིག་རྟེན་འདི་ལ་དབང་སྒྱུར་བ་ཞིག་བྱུང་སྟེ། ",
        "order": 20
    },
    {
        "ex": "རྒྱལ་པོ་དེ་ལ་རྒྱལ་ཕྲན་ནི་བརྒྱད་ཁྲི་བཞི་སྟོང་མངའ། ལྗོངས་ཆེན་པོ་སྟོང་ཕྲག་དྲུག་ཅུའི་ནང་ན༑ གྲོང་ཁྱེར་ཡང་ཁྲི་ཕྲག་བཅུ་ཅུ་མངའ་སྟེ། ",
        "order": 21
    },
    {
        "ex": "རྒྱལ་པོ་དེ་ལ་བཙུན་མོ་ནི་སྟོང་ཕྲག་ཉི་ཤུ། བློན་པོ་ཆེན་པོ་ནི་སྟོང་ཕྲག་བཅུ་སྙེད་མངའོ། །",
        "order": 22
    },
    {
        "ex": "རྒྱལ་པོ་ཁ་དོག་དམ་པ་དེའི་གཟི་བརྗིད་དང་། མཐུ་དཔེ་མ་མཆིས་པ་ཆེ་སྟེ། ",
        "order": 23
    },
    {
        "ex": "འབྱོར་པ་དང་། བདེ་བ་དང་། ལོ་ལེགས་པ་དང་། མི་ལ་སོགས་པ་སྐྱེ་བོ་མང་ཞིང་རབ་ཏུ་མང་བ་དང་ལྡན་པ་དེས་འདི་སྙམ་དུ་བསམས་ཏེ། ",
        "order": 24
    },
    {
        "ex": "བདག་གིས་ནི་རིན་པོ་ཆེ་དང་། ལོངས་སྤྱོད་ཀྱིས་འགྲོ་བ་ཐམས་ཅད་ལ་ཕན་བཏགས་ཀྱིས་དམ་པའི་ཆོས་ཀྱི་ཕན་འདོགས་པར་མ་གྱུར་ཏེ། ",
        "order": 25
    },
    {
        "ex": "འདི་དག་ནི་བདག་གི་སྐྱོན་དུ་འགྱུར་གྱིས། དམ་པའི་ཆོས་གང་ན་མཆིས་པ་བཙལ་ཏེ། ",
        "order": 26
    },
    {
        "ex": "ཐམས་ཅད་དགྲོལ་བར་བྱའོ་སྙམ་དུ་བསམས་ནས། ",
        "order": 27
    },
    {
        "ex": "འདི་སྐད་ཅེས་བཀར་བཏགས་སོ། ",
        "order": 28
    },
    {
        "ex": "འཛམ་བུའི་གླིང་འདི་ན་སུ་ལ་དམ་པའི་ཆོས་ཡོད་པ་དེ། ",
        "order": 29
    },
    {
        "ex": "བདག་ལ་སྟོན་པར་གྱུར་ན། ",
        "order": 30
    },
    {
        "ex": "དེ་ཡིད་དང་མི་འགལ་བར་ཅི་དང་ཅི་འདོད་པར་སྦྱིན་ནོ་ཞེས་བསྒྲགས་ཀྱང་སྟོན་ནུས་པ་མ་བྱུང་ངོ་། ",
        "order": 31
    },
    {
        "ex": "དེའི་ཚེ་ན་རྒྱལ་པོ་དེ་མྱ་ངན་གྱིས་ཡིད་གདུངས་ཏེ། ",
        "order": 32
    },
    {
        "ex": "མི་དགའ་བར་གྱུར་པ་ངལ་བསོ་པོས་ཐོས་ནས་སད་པའི་སླད་དུ། བདག་གིས་ལུས་གནོད་སྦྱིན་ཞིག་ཏུ་སྤྲུལ་ནས། ",
        "order": 33
    },
    {
        "ex": "དེའི་མདོག་ཤིན་ཏུ་སྔོ་བ། གནག་པ། མིག་ཁྲག་ལྟར་དམར་བ། མཆེ་བ་གྱེན་དུ་བྱུང་བ། སྐྲ་གྱེན་དུ་བསྒྲེང་བ། ཁ་ནས་མེ་འབར་བ། ཕོ་བྲང་གི་སྒོར་མཆིས་ནས། ",
        "order": 34
    },
    {
        "ex": "སུ་ཞིག་ཆོས་ཐོས་པར་འདོད་པ་ང་ལས་ཉོན་ཅིག་ཅེས་སྨྲས་སོ། །",
        "order": 35
    },
    {
        "ex": "རྒྱལ་པོས་དེ་སྐད་ཅེས་སྨྲས་པ་ཐོས་ནས། ",
        "order": 36
    },
    {
        "ex": "ཤིན་ཏུ་དགའ་མགུ་སྟེ། ",
        "order": 37
    },
    {
        "ex": "གནོད་སྦྱིན་དེ་བསུ་ནས་མགོ་བོས་ཕྱག་བྱས་ཏེ། ",
        "order": 38
    },
    {
        "ex": "སྟན་མཐོན་པོ་ལ་བཞག་ནས། ",
        "order": 39
    },
    {
        "ex": "བློན་པོ་དང་། འཁོར་མང་པོ་དག་བསྡུས་ཏེ། ",
        "order": 40
    },
    {
        "ex": "ཆོས་ཉན་དུ་གཞུག་པའི་སླད་དུ་འཁོར་བར་བསྐོར་ཏོ། །",
        "order": 41
    },
    {
        "ex": "དེའི་ཚེ་ན་གནོད་སྦྱིན་གྱིས་རྒྱལ་པོ་ལ་འདི་སྐད་ཅེས་སྨྲས་སོ། །",
        "order": 42
    },
    {
        "ex": "རྒྱལ་པོ་ཆོས་ཐོས་པར་བྱ་བ་ནི་ཤིན་ཏུ་དཀའ་བས། ཆོས་ཉན་པར་འདོད་ན། ",
        "order": 43
    },
    {
        "ex": "འདི་ཙམ་གྱིས་ཆོག་པ་མ་ཡིན་ནོ། །",
        "order": 44
    },
    {
        "ex": "ཞེས་སྨྲས་པ་དང་། རྒྱལ་པོས་དེ་ལ་ཐལ་མོ་སྦྱར་ཏེ། ",
        "order": 45
    },
    {
        "ex": "ཁྱོད་ཅི་དང་ཅི་འདོད་པ་དེ་མི་འགལ་བར་ཐམས་ཅད་སྦྱིན་ནོ་ཞེས་སྨྲས་སོ། །",
        "order": 46
    },
    {
        "ex": "དེ་ནས་གནོད་སྦྱིན་དེས་རྒྱལ་པོ་ལ་སྨྲས་པ། རྒྱལ་པོ་ཁྱོད་ཀྱི་བཙུན་མོ་དང་སྲས་གང་ཐིངས་པ། ཁོ་བོ་ཟར་བཅུག་ན། ",
        "order": 47
    },
    {
        "ex": "དམ་པའི་ཆོས་སྦྱིན་ནོ་ཞེས་སྨྲས་པ་དང་། དེའི་ཚེ་ན་རྒྱལ་པོ་ཆེན་པོ་དེས་བཙུན་མོའི་ནང་ན་གང་ཕངས་པ་དང་། སྲས་ཀྱི་མཆོག་གནོད་སྦྱིན་ལ་ཕུལ་ཏེ། ",
        "order": 48
    },
    {
        "ex": "གནོད་སྦྱིན་གྱིས་འཁོར་མང་པོའི་ནང་དུ་ཀུན་གྱིས་མཐོང་བཞིན་དུ་ཟོས་སོ། །",
        "order": 49
    },
    {
        "ex": "དེའི་ཚེ་ན་རྒྱལ་པོ་དེའི་བློན་པོ་རྣམས་དེ་ལྟར་གྱུར་པ་མཐོང་ནས། ",
        "order": 50
    },
    {
        "ex": "ཆོ་ངེས་བཏབ་སྟེ། ",
        "order": 51
    },
    {
        "ex": "ས་ལ་འགྲེ་བཞིན་དུ་རྒྱལ་པོ་ཆེན་པོ་མི་རིགས་པའི་ལས་འདི་ལྟ་བུ་དག་ཐོང་ཤིག་ཅེས་གསོལ་བ་བཏབ་ཀྱང་། རྒྱལ་པོ་དེ་དམ་པའི་ཆོས་ཚོལ་བའི་ཕྱིར་ཤིན་ཏུ་བརྣན་པས་བཟློག་མ་ནུས་སོ། །",
        "order": 52
    },
    {
        "ex": "དེའི་ཚེ་ན་གནོད་སྦྱིན་དེས་རྒྱལ་པོའི་བཙུན་མོ་དང་སྲས་ཟོས་ནས། ",
        "order": 53
    },
    {
        "ex": "ཚིགས་སུ་བཅད་པ་འདི་སྐད་ཅེས་སྨྲས་སོ། །",
        "order": 54
    },
    {
        "ex": "འདུ་བྱེད་ཐམས་ཅད་མི་རྟག་སྟེ། ",
        "order": 55
    },
    {
        "ex": "ཇི་ཙམ་སྐྱེ་བ་སྡུག་བསྔལ་བཅས། ལྔ་ཕུང་མཚན་མ་མེད་པས་སྟོང་། །བདག་དང་བདག་གི་བ་ཡང་མེད། ཚིགས་སུ་བཅད་པ་འདི་སྨྲས་པ་དང་། རྒྱལ་པོ་དགའ་མགུ་རངས་ཏེ། ",
        "order": 56
    },
    {
        "ex": "བ་སྤུའི་ཉག་མ་ཙམ་གྱི་འགྱོད་པའི་སེམས་མ་སྐྱེས་སོ། །",
        "order": 57
    },
    {
        "ex": "དེ་ནས་ཡི་གེར་བྲིས་ནས། ",
        "order": 58
    },
    {
        "ex": "འཛམ་བུའི་གླིང་ཀུན་ཏུ་བསྒྲགས་ཏེ། ",
        "order": 59
    },
    {
        "ex": "ཐམས་ཅད་སློབ་ཏུ་བཅུག་གོ། །",
        "order": 60
    },
    {
        "ex": "དེ་ནས་ངལ་བསོ་པོས་བདག་ཉིད་ཀྱི་ལུས་སུ་སླར་བསྒྱུར་ནས་ཤིན་ཏུ་ལེགས་སོ་ངོ་མཚར་རྨད་དོ་ཞེས་བསྟོད་ཅིང་བསྔགས་ཏེ། ",
        "order": 61
    },
    {
        "ex": "རྒྱལ་པོའི་བཙུན་མོ་དང་། སྲས་ཀྱང་སྔོན་བཞིན་དུ་ཅང་མ་ནོངས་སོ། །",
        "order": 62
    }
]